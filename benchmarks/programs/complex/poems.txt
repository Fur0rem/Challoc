AUTHEUR Joachim Du Bellay

TITRE La complainte du desesperé

Qui prestera la parole
A la douleur, qui m'affole?
Qui donnera les accens
A la plainte, qui me guyde
Et qui laschera la bride
A la fureur, que je sens?

Qui baillera double force
A mon ame, qui s'efforce
De soupirer mes douleurs?
Et qui fera sur ma face
D'une larmoyante trace
Couler deux ruysseaux de pleurs?

Sus mon coeur, ouvre ta porte,
Affin que de mes yeux sorte
Une mer à ceste foys.
Ores fault que tu te plaignes,
Et qu'en tes larmes tu baignes
Ces montaignes et ces boys.

Et vous mes vers, dont la course
A de sa premiere sourse
Les sentiers habandonnez,
Fuyez à bride avalée,
Et la prochaine valée
De vostre bruyt estonnez.

Vostre eau, qui fut clere et lente,
Ores trouble et violente,
Semblable à ma douleur soit,
Et plus ne meslez vostre onde
A l'or de l'arene blonde,
Dont vostre fond jaunissoit.

Mais qui sera la premiere?
Mais qui sera la derniere
De vos plaintes? O bons dieux!
La furie qui me domte,
Las je sens qu'elle surmonte
Ma voix, ma langue et mes yeux.

Au vaze estroict, qui degoute
Son eau, qui veult sortir toute,
Ores semblable je suis:
Et fault (ô plainte nouvelle)
Que mes plainctz je renovelle,
Dont plaindre assez je ne puis.

Quand toutes les eaux des nües
Seroient larmes devenues,
Et quand tous les ventz congnuz
De la charette importune,
Qui fend les champs de Neptune,
Seroient soupirs devenuz:

Quand toutes les voix encores
Complaintes deviendroient ores,
Si ne me suffiroient point
Les pleurs, les soupirs, le plaindre,
A vivement contrefeindre
L'ennuy qui le coeur me poingt.

Ainsi que la fleur cuillie
Ou par la Bize assaillie
Pert le vermeil de son teinct,
En la fleur du plus doulx âage
De mon palissant visage
La vive couleur s'esteinct.

Une languissante nuë
Me sille desja la vëue,
Et me souvient en mourant
Des doulces rives de Loyre,
Qui les chansons de ma gloyre
Alloit jadis murmurant:

Alors que parmy la France
Du beau Cygne de Florence
J'alloys adorant les pas,
Dont les plumes j'ay tirées,
Qui des ailes mal cirées
Le vol n'imiteront pas.

Quel boys, quelle solitude,
Tesmoing de l'ingratitude
De l'archer malicieux,
Ne resonne les alarmes
Que les amoureuses larmes
Font aux espris ocieux?

Les bledz ayment la rousée,
Dont la plaine est arrousée:
La vigne ayme les chaleurs,
Les abeilles les fleurettes,
Et les vaines amourettes
Les complaintes et les pleurs.

Mais la douleur vehemente,
Qui maintenant me tormente,
A repoussé loing de moy
Telle fureur insensée,
Pour enter en ma pensée
Le trait d'un plus juste esmoy.

Arriere, plaintes frivoles
D'ung tas de jeunesses folles.
Vous, ardens soupirs encloz,
Laissez ma poictrine cuyte,
Et traynez à vostre suyte
Mile tragiques sangloz.

Si l'injure desriglée
De la fortune aveuglée,
Si ung faulx bon-heur promis
Par les faveurs journalieres,
Si les fraudes familieres
Des trops courtizans amis,

Si la maison mal entiere
De cent procez heritiere,
Telle qu'on la peut nommer
La gallere desarmée,
Qui sans guide et mal ramée
Vogue par la haute mer:

Si les passions cuysantes
A l'ame, et au corps nuyzantes,
Si le plus contraire effort
D'une fiere destinée,
Si une vie obstinée
Contre ung desir de la mort:

Si la triste congnoissance
De nostre fresle naissance,
Et si quelque autre douleur
Geynne la vie de l'homme,
Je merite qu'on me nomme
L'esclave de tout malheur.

Qu'ay-je depuis mon enfance
Sinon tout injuste offence
Senty de mes plus prochains?
Qui ma jeunesse passée
Aux tenebres ont laissée,
Dont ores mes yeux sont plains.

Et depuis que l'âge ferme
A touché le premier terme
De mes ans plus vigoreux,
Las, helas, quelle journée
Feut onq'si mal fortunée
Que mes jours les plus heureux?

Mes oz, mes nerfs, et mes veines,
Tesmoins secrez de mes peines,
Et mile souciz cuysans
Avancent de ma vieillesse
Le triste hyver, qui me blesse
Devant l'esté de mes ans.

Comme l'autonne saccage
Les verdz cheveux du boccage
A son triste advenement,
Ainsi peu à peu s'efface
Le crespe honneur de ma face
Veufve de son ornement.

Mon coeur jà devenu marbre
En la souche d'ung vieil arbre
A tous mes sens transmuez:
Et le soing, qui me desrobe,
Me faict semblable à Niobe
Voyant ses enfants tuez.

Quelle Medée ancienne
Par sa voix magicienne
M'a changé si promptement?
Fichant d'aiguilles cruelles
Mes entrailles, et moëlles
Serves de l'enchantement?

Armez vous contre elle donques,
O vous mes vers! et si onques
La fureur vous enflamma,
Faites luy sentir l'ïambe
Dont contre l'ingrat Lycambe
La rage Archiloq arma.

O nuict! ô silence! ô lune!
Que ceste vieille importune
Ose du ciel arracher,
Pourquoy ont la terre, et l'onde,
Mais pourquoy a tout le monde
Conspiré pour me facher?

Ny toute l'herbe cuillie
Par les champs de Thessalie,
Ny les murmures secrez,
Ny la verge enchanteresse,
Dont la Dame vangeresse
Tourna les visages Grecz:

Ny les flambeaux qu'on allume
Aux obseques, ny la plume
Des mortuaires oizeaux,
Ny les oeufz qu'on teinct et mouille
Dans le sang d'une grenouille,
Ny les Avernales eaux:

Ny les images de cire,
Ny ce qui l'enfer attire,
Ny tous les vers enchantez
Par la vieille eschevelée
D'une voix entremeslée
Six et trois fois rechantez:

Ny le menstrueux breuvage
Meslé avecques la rage
Qui s'enfle au front des chevaux,
Ny les furies ensemble
Enfanteroient (ce me semble)
Le moindre de mes travaux.

Moindre feu ne me consume
Et moindre peste ne hume
La tiede humeur de mes oz,
Que l'Herculienne flamme
Ayant le don de sa femme
Engravé dessus le doz.

Les flotz courroussez, qui baignent
Leurs rivages, qui se plaignent,
Ne sont plus sourds que je suis:
Ny ce peuple, qui habite
Où le Nil se precipite
Dedans la mer par sept huys.

Les ventz, la pluye et l'orage
N'exercent plus grand oultrage
Sur les montz et sur les flotz,
Que l'eternelle tempeste
Qui brouille dedans ma teste
Mile tourbillons encloz.

Comme la fole prestresse,
A qui le Cynthien presse
Le coeur superbe et despit,
Herissant sa chevelure
Contre-tourne son allure
Par ung mouvement subit,

Ainsi aveq'noire myne
Tout furieux je chemine
par les champs plus eslongnez,
Remaschant d'ung soucy grave
Mile fureurs, que j'engrave
Sur mes souciz renfrongnez.

Tel est le Thebain Panthée,
Quand son ame espovantée
Voit le soleil redoublé:
Tel, le vangeur de son pere,
Quand les serpents de sa mere
Luy ont son esprit troublé.

D'une entre-suyvante fuyte
Il adjourne, et puys annuyte:
L'an d'ung mutuel retour
Ses quatre saisons rameine:
Et après la lune pleine
Le croissant luist à son tour.

Tout ce que le ciel entourne,
Fuyt, refuyt, tourne, et retourne,
Comme les flotz blanchissans,
Que la mer venteuse pousse,
Alors qu'elle se courrousse
Contre ses bords gemissants.

Chacune chose decline
Au lieu de son origine:
Et l'an, qui est coustumier
De faire mourir, et naistre,
Ce qui feut rien, avant qu'estre,
Reduict à son rien premier.

Mais la tristesse profonde,
Qui d'ung pié ferme se fonde
Au plus secret de mon coeur,
Seule immuable demeure,
Et contre moy d'heure en heure
Acquiert nouvelle vigueur.

Ainsi la flamme allumée,
Que les ventz ont animée,
Forcenant cruellement
En mile poinctes s'eslance,
Dedaignant la violence
De son contraire element.

Quand l'obscurité desserre
Ses aisles dessus la terre,
Et quant le present des Dieux
Pour emmieller la peine,
De toute la gent humaine
Charme doulcement les yeux,

Lors d'une horreur taciturne
Dessoubz le voyle nocturne
Tout se fait paisible et coy:
Toute manière de beste
Au sommeil courbe la teste
Dedans son privé recoy.

Mais le mal, qui me reveille,
Ne permet que je sommeille
Ung seul moment de la nuict,
Sinon que l'ennuy m'assomme
D'ung espoüantable somme,
Qui plus que le veiller nuyt.

Puis quand l'aulbe se descouche
De sa jaunissante couche.
Pour nous esclerer le jour,
Avec moy s'esveille à l'heure
Le soing rongeard, qui demeure
En mon familier sejour:

Où tout cela que l'on nomme
Les bienheuretez de l'homme,
Ne me sçauroit esjouyr,
Privé de l'aise, qu'aporte
A la vie demy-morte
Le doulx plaisir de l'ouyr.

Et si d'ung pas difficile
Hors du triste domicile
Je me trayne par les champs,
Le soucy, qui m'accompaigne,
Ensemence la campaigne
De mile regrez tranchans.

Si d'avanture j'arrive
Sur la verdoyante rive,
J'essourde le bruyt des eaux:
Si au bois je me transporte,
Soudain je ferme la porte
Aux doulx goziers des oyzeaux.

Jadis la tourbe sacrée,
Qui sur le Loyr se recrée,
Me daignoit bien quelquesfois
Guyder au tour des rivages,
Et par les antres sauvages,
Imitateurs de ma voix:

Mais or'toute espoüantée
Elle fuyt d'estre hantée
De moy despit, et felon,
Indigne que ma poictrine
Reçoyve soubz la courtine
Les sainctz presentz d'Apollon.

Mesmes la voix pitoyable,
Dont la plainte larmoyable
Rechante les derniers sons,
Dure et sourde à ma semonce,
Dedaigne toute response
A mes piteuses chansons.

Quelque part que je me tourne,
Le long silence y sejourne
Comme en ces temples devotz,
Et comme si toutes choses
Pesle mesle estoyent r'encloses
Dedans leur premier Cäos.

Mettez moy donq'où la tourbe
Du peuple estonné se courbe
Devant le sceptre des Roys,
Et en tous les lieux encore'
Où plus la France decore
Et ses armes et ses loix:

Mettez moy où lon accorde
La contr'-accordante chorde
Pas les discordans accords,
Et où la beauté des dames
Souffle les secrettes flammes
Qui bruslent dedans le corps.

Mettez moy (si bon vous semble)
Où la Delienne assemble
Sa bande apprise au labeur,
A cry, à cor, et à suyte
Pressant la legere fuyte
Des cerfz aislez par la peur.

Mettez moy où Cytherée
En la saison alterée
Sa jeune troppe conduict,
Et sans craindre la froidure
Dessus l'humide verdure
Bale au serain de la nuict.

Mettez moy là où florissent
Les arbres, qui se nourrissent
Au beau sejour d'Alcinoys,
Et là où le riche Autonne
D'une main prodigue donne
L'honneur du front d'Acheloys.

Mettez moy où plus abonde
Tout ce qui plus en ce monde
Contente l'humain'desir,
Si ne pouray-je en tel aise
Trouver plaisir qui me plaise,
Que l'obstiné deplaisir.

Helas, pourquoy tant s'augmentent
Les malheurs qui me tormentent
Desesperé d'avoir mieux?
Ou pourquoy à les accroistre,
Par trop les vouloir congnoistre,
Suys-je tant ingenieux?

Heureux, qui a par augures
Preveu les choses obscures!
Et trop plus heureux encor',
En qui des Dieux la largesse
A respandu la sagesse,
Des cieux le plus beau tresor!

Combien (si nous estions sages)
Se demonstrent de presages,
Avant-coureurs de noz maulx?
Soit par injure celeste,
Par quelque perte moleste,
Ou par mort des animaulx.

Mais la pensée des hommes,
Pendant que vivans nous sommes,
Ignore le sort humain:
La divine prescience
Par certaine experience
Le tient cloz dedans sa main.

Seroit-point determinée.
Quelque vieille destinée
Contre les espriz sacrez?
Mile, qui dessus Parnaze
Beurent de l'eau de Pegaze,
Ont faict semblables regrez.

De la Lyre Thracienne
Et de l'Amphionnienne
Les malheurs je ne diray.
De l'aveuglé Sthesicore,
Et du grand aveugle encore
Les labeurs je n'escriray.

Je tays la mort d'Eurypide,
Et la tortüe homicide.
Je laisse encore la faim
De ce miserable Plaute,
Et les peines de la faulte
De l'amoureux escrivain.

Seulement me plaist escrire
Comment le Dieu qui inspire
Le troppeau musicien,
Mortel, soubz habit champestre,
Sept ans les boeufz mena paistre
Au rivaige Amphrysien.

Mauldicte donq'la lumière
Qui m'esclaira la premiere,
Puys que le ciel rigoreux
Assujetit ma naissance
A l'indomtable puissance
D'ung astre si malheureux.

O Dieux, que lon jure,
Dieux, qui punissez l'injure
D'une rompue amitié,
Si les devotes prieres
Pour les injustes miseres
Vous emeuvent à pitié,

Las, pourquoy ne se retire
De moy ce cruel martyre,
Si mes innoncentes mains,
Pures de sang et rapines,
Ne feurent onques inclines
A rompre les droictz humains?

Je ne suis né de la race
Qui dessus les montz de Thrace,
O Dieux, s'arma contre vous,
Ny de l'hoste abhominable
Qui pour son forfaict, damnable
Accreut le nombre des loups.

Je n'ay hanté le college
De ce larron sacrilege
Qui feut premier inventeur
De feindre la congnoissance
De vostre divine essence
Par ung visage menteur

Je ne suys né de la terre
Qui en la Thebaine guerre
Huma le sang fraternel,
Dont le mutuel oultrage
Tesmoigna l'aveugle rage
De l'inceste paternel.

D'une cruaulté nouvelle
Je n'ay rompu la cervelle
De mon pere, et si n'ay pas
De ses entrailles saillantes
Remply les gorges sanglantes
Par ung nocturne repas.

Si mon innocente vie
Ne feut onques asservie
Aux serves affections,
Si l'avare convoitize,
Si l'ambicion n'attize
Le feu de mes passions:

Si pour destruire ung lignage
Par escrit, ou tesmoignage,
Ma langue n'a point menty,
Si au sang de l'homme juste
Avecques le plus robuste
Jamais je n'ay consenty:

Si la vielle depiteuse
Du mal d'autruy convoiteuse,
Si l'ire, si la ranqueur
(Et si quelque autre furie
A sur l'homme seigneurie)
Ne m'ont affolé le coeur,

Divine majesté haulte,
D'où me viennent, sans ma faulte,
Tant de remors furieux?
O malheureuse innocence,
Sur qui ont tant de licence
Les astres injurieux!

Heureuse la creature
Qui a fait sa sepulture
Dans le ventre maternel!
Heureux celuy dont la vie
En sortant s'est veu ravie
Par un sommeil eternel!

Il n'a senty sur sa teste
L'inevitable tempeste
Dont nous sommes agitez,
Mais asseuré du naufraige
De bien loing sur le rivaige
A veu les flotz irritez.

Sur mon ame, tourne arriere,
Et borne icy la carriere
De tes ingrates douleurs.
Il est temps de faire espreuve,
Si apres la mort on treuve
La fin de tant de malheurs.

Ma vie desesperée
A la mort deliberée
Jà-desjà se sent courir.
Meure donques, meure, meure,
Celuy qui vivant demeure,
Mourant sans pouvoir mourir.

Ainsi le Devin d'Adraste,
Qui pour le filz d'Iöcaste
Encontre Thebes s'arma,
S'eslançoit de grand'audace
Dedans l'horrible crevace,
Qui sur luy se referma.

Vous, à qui ces durs allarmes
Arracheront quelques larmes,
Soyez joyeux en tout temps,
Ayez le ciel favorable,
Et plus que moy, miserable,
Vivez heureux, et contens.

TITRE Hymne Chrestien

O Seigneur Dieu, mon rampart, ma fience,
Rampare moy du fort de pacience
Contre l'effort du corps injurieux,
Qui veult forcer l'esprit victorieux.
L'ardeur du mal, dont ma chair est attainte,
Me faict gemir d'une eternelle plainte,
Moins pour l'ennuy de ne pouvoir guerir,
Que pour le mal de ne pouvoir mourir.

Certes, Seigneur, je sens bien que ma faulte
Me rend coupable à ta majesté haulte:
Mais si de toy vers toy je n'ay secours,
Ailleurs en vain je cherche mon recours.
Car ta main seule inviciblement forte
Peult des enfers briser l'avare porte,
Et me tirer aux rayons du beau jour
Qui luyt au ciel, ton eternel sejour.
Si je ne suys que vile pouriture,
Tel que je suis, je suis ta creature.

N'est-ce pas toy, dont la divine main
De vil bourbier forma le corps humain,
Pour y enter l'ame, que tu as feinte
Sur le protraict de ton image saincte?
N'est-ce pas toy, qui formas la rondeur
De l'univers, tesmoing de ta grandeur?
Et qui fendis l'obscurité profonde,
Pour en tirer la lumiere du monde?

N'est-ce pas toy, qui as prefix le tour
De l'Ocëan, qui nous baigne à l'entour,
Fichant aux cieux du jour la lampe clere,
Et la flambeau qui à la nuict eclaire?
Et toutesfois ces grands oeuvres parfaiz,
Que ta main saincte heureusement a faiz,
Doyvent perir, non ta parole ferme,
De qui le temps n'a point borné le terme.
Cete parole a promis aux esleuz,
Dont les saincts noms en ton livre sont leuz,
Ennuy, travail, servitude moleste,
Le seul chemin de ton regne celeste.

O trop ingrat! ô trop ambicieux!
Cil qui premier nous defferma les yeux,
Et qui premier, par trop vouloir congnoistre,
Fist le peché entre nous apparoistre.
Ce feut alors que le ciel peu benin
Vomit sur nous son courroux et venin,
Faisant sortir du centre de la terre
La pasle faim, et la peste, et la guerre.

Le monde alors d'une nüe empesché
Vivoit captif soubz les loix du peché,
De qui l'horreur sur tant d'ames immondes
Fist deborder la vengeance des ondes.
Alors Seigneur, d'ung clin d'oeil seulement
Tu moissonnas la terre egalement,
Ne reservant de tant de miliers d'hommes
Qu'une famille en ces lieux où nous sommes.

O bienheureux et trois et quatre fois,
Qui a gouté le sucre de ta vois!

Et dont la foy, qui le peché defie,
En ton effort sa force fortifie!

Certes celuy qui tel bien a receu
De son espoir ne se verra deceu:
S'il est ainsi que la foy sauva l'Arche,
Et d'Israël le premier Patriarche,
Ce fut celuy, Seigneur, à qui tu fis
Multiplier le nombre de ses filz,
Plus qu'on ne voit d'estoiles flamboyantes,
Ou de sablon aux plaines ondoyantes
Ce peuple alors contrainct de se ranger
Dessoubz les loix du barbare estranger,
Vivoit captif: quand ta main favorable
Luy fist sentir ton pouoir secourable:
Pendant le cours de l'onde rougissant,
Dont a pié sec ton peuple feut yssant,
Et vid encor'loing derriere sa fuyte
Floter sur l'eau l'Egyptienne suyte.

Puis au mylieu des travaulx et dangers
Tu le guydas aux peuples estrangers
Par les desers, ou vingt, et vingt années
Feurent par toy ces bandes gouvernées.
Là ta pitié, pour leur soif amortir,
Fist des rochers les fontaines sortir,
Et fist encor'de ta main planteureuse
Neger sur eulx la manne savoureuse.

Là feut soubs toy Moyze ton amy
Chef de ta gent, qui murmuroit parmy
Les longs erreurs de ce desert sauvage,
D'avoir laissé l'Egyptien rivage.
Là maintefois le cours de ta fureur
Se desbrida sur l'obstinée erreur
De ces mutins: et tes loix engravées
Se virent là mile fois depravées.

O quantefois de ton grave sourcy
Tu abysmas ce faulx peuple endurcy!
Qui mesprisant de son Dieu les louanges
Idolatroit après les Dieux estranges.
Justice adonq'sur le peché naissant
Faisoit brandir son glayve punissant,
Et la pitié loing du ciel exilée
Erroit çà bas triste et deschevelée.

Finablement, ce peuple belliqueur
Guydé par toy, haulsa le chef vainqueur
Sur mile roys, et peuples, que la guerre
Fist renverser horriblement par terre,
Ains que les tiens par sentiers incongnuz
Feussent aux champs planteureux parvenuz,
Où tu avois dès mainte et mainte année
Au paravant leur demeure bornée.

Qui contera les dangers et horreurs,
Les fiers combaz, et vaillantes fureurs
De Josüé? et la brave entreprize
De Gedëon, que ta main favorize?
Qui descrira ce guerrier ordonné
Pour le rampart de ton peuple estonné,
Et le forfaict de la main desloyale
Qui luy embla sa perruque fatale?

Qui chantera l'oracle d'Israël,
Ce grand prophete et prestre Samüel,
Säul, Jonathe, et les despouilles vides
Rouges du sang de tes Israëlides?
O Dieu guerrier! des victoires donneur!
Donne à mes doigz cete grace, et bonheur
De n'accorder sur ma lyre d'ivoyre
Pour tout jamais que les vers de ta gloire.
S'il est ainsi, arriere les vains sons,
Les vains soupirs et les vaines chansons,
Arriere amour, et les songes antiques
Elabourez par les mains poëtiques.

Ce n'est plus moy, qui vous doy'fredonner:
Car le Seigneur m'a commandé sonner
Non l'Odissée, ou la grand'Iliade,
Mais le discours de l'Israëliade.

Lors je diray ce grand pasteur Hebrieu
Qui s'opposa pour le peuple de Dieu:
Les saincts accords de sa lyre faconde,
Le certain coup de sa fidele fonde,
Avec'l'honneur de son premier butin,
Et le grand tronq du brave Philistin.
Je chanteray par combien de traverses
Il sceut tromper les embusches diverses
De ses hayneux, ainsi que Dieu l'eust assis
Pour commender au peuple circoncis.

Heureux vray'ment si l'oeil de Bersabée
Sa liberté n'eust onques desrobée,
Et s'il n'eust mis en proye à l'estranger
Celuy qui feut de sa mort messager.
Las, ce qu'on voit de bonheur en ce monde,
Jamais constant et ferme ne se fonde,
Et nul ne peut suyvre d'ung cours entier
De la vertu le penible sentier.

Quel siecle encor'ne porte tesmoignage
Du Roy congneu par le surnom de sage?
Qui attraynant des plus barbares lieux
L'or, et l'argent, et le bois precieux,
Elaboura d'estofe et d'artifice
Du temple sainct le superbe edifice.

Ce n'est icy que descrire je veux
De ses vieux ans les impudiques feuz,
De sa maison la grand'troppe lascive,
Sa vanité, et sa pompe excessive,
Pour ses faulx Dieux le vray Dieu meprisé
Et de son filz le sceptre divisé.

Je voy encor'les campagnes humides
Rougir au sang de ces Abrahamides,
Peuple endurcy entre tous les humains:
Qui adorant l'ouvrage de ses mains,
Parfume Bâl d'encens et sacrifice.
Peuples, et roys, apprenez la justice:
Et si de Dieu quelque peur vous avez,
Dedans voz coeurs hardiment engravez
La mort d'Achab, et la serve couronne
De tant de roys, captifz en Babilonne.
Mais toy, Seigneur, de qui le braz puissant
Decaptiva ton peuple languissant,
Si de bon coeur devant toy je lamente,
Romps le lien du mal qui me tormente,
Ou mon esprit, pour de toy l'approcher,
Tire dehors la prison de la chair.

Je ne veulx point par ung autel de terre
Encourtiné de verveine et d'ïerre,
Par vers charmez, ny par prodigues voeuz,
Mottes, encens, ou meurtre de cent boeufz,
De ma santé haster la course lente,
Las! qui tant feut au partir violente.
Gueriz, Seigneur, gueriz moy de peché,
Dont le remede à tout autre est caché.
Alors mes vers, louant tes faictz loüables,
Te pourront estre offrandes agrëables.

TITRE

Celuy en vain se vante d'estre fort,
Qui aveuglé d'une ire outrecuydée
Ne voit combien peu sert ung grand effort,
Quand de raison la force n'est guidée.
L'humble foiblesse est voluntiers aydée
De cetuy là qui donne la victoire:
Mais du haultain la fureur debridée
Pert en ung coup et la force et la gloire.

Ny le canon, ny le glaive tranchant,
Ny le rampart, ni la fosse murée
Ont le pouvoir de sauver le meschant,
Dont le Seigneur la vengeance a jurée.
Les fiers torrens n'ont pas longue durée:
Et du sapin, umbrage des montaignes,
La hauteur n'est si ferme et asseurée
Que l'arbrisseau, qui croist par les campagnes.

O Dieu guerrier, Dieu que je veulx chanter,
Je te supply', tens les nerfz de ma lyre:
Non pour le Grec, ou le Troyen vanter,
Mais le Berger que tu voulus eslire:
Ce feut celuy qui s'opposant à l'ire
Du Philistin mesprisant ta hautesse,
Montra combien puissante se peut dire
Dessou'ta main une humble petitesse.

Toy, qui armé du sainct pouvoir des cieux
Devant l'honneur et les yeux de la France
Domtas jadis l'orgueil ambicieux,
Qui sa fureur perdit au camp d'outrance:
Puis que tu as de ce Dieu congnoissance,
Qui des plus grands a la gloire étoufée,
Escoute moy, qui louant sa puissance
Te viens icy eriger ung trophée.

Le Philistin, et le peuple de Dieu
S'estoient campez sur deux croppes voisines.
Icy estoit assis le camp Hebrieu:
Là se montroient les tentes Philistines:
Quand un Guerrier flambant d'armes insignes,
Sorty du camp du barbare exercite,
Vint defier, et par vois, et par signes
Tous les plus fors du peuple Israëlite.

Vingt et vingt fois ce brave Philistin
Estoit en vain sorty hors de sa tente,
Et nul n'aspire à si riche butin:
Dont Säul pleure et crie et se tormente.
Où est celuy (disoit il) qui se vente
De s'opposer à si grand vitupere?
A cestuy là ma fille je presente,
Et affranchis la maison de son pere.

O Israël, jadis peuple indomté!
Où estoit lors ceste grande vaillance,
Dont tu avois tant de fois surmonté
Les plus gaillars par le fer de ta lance?
Las, il fault bien que quelque tienne offence
Eust provoqué la vangeance divine,
Puis que ton coeur eut si foible defence
Contre une audace et gloire Philistine.

On voit ainsi de peur se tapissant
Par les buyssons les humbles colombelles,
Qui ont de loing veu l'aigle ravissant
Tirer à mont, et fondre dessus elles.
Alors ce fier avec'sifflantes ailes
Ores le hault, ores le bas air tranche,
Et craquetant de ses ongles cruelles,
Raude à l'entour de l'espineuse branche.

Tel se monstroit ce Guerrier animé:
Et qui eust veu la grandeur de sa taille,
Il eust jugé ou ung colosse armé
Ou une tour desmarcher en bataille.
Son corps estoit tout hérissé d'escaille:
D'airain estoit le reste de ses armes.
Le fer adonq', et l'acier, et la maille
N'estoient beaucoup usitez aux alarmes.

Son heaume feut comme ung brillant escler;
Sur qui flotoit ung menaçant pennache:
Nembroth estoit protraict en son boucler:
Sa main branloit l'horreur d'une grand'hache.
Ainsi armé, par cent moyens il tasche
Son ennemy à la campagne attraire:
Mais Israël en ses tentes se cache,
Epoüanté d'ung si fier aversaire.

O (disoit-il) fuyarde nation,
Nourrie au creux des antres plus sauvages,
Qui as laissé ton habitation
Pour labourer noz fertiles rivages:
Où est ce Dieu, où sont ces grands courages,
Dont tu marchois si superbement haute?
Voicy le braz vangeur de tant d'outrages,
Qui te fera recongnoistre ta faulte.

Je suis celuy qui avec'ces deux mains
Me feray voye au celeste habitacle.
Lequel des Dieux, ou lequel des humains
Osera donc's'opposer pour obstacle?
O sotte gent, qui pour ung faulx miracle
Te vas paissant de ces vaines merveilles,
Ce n'est pas moy, que la voix d'ung oracle
Si doucement tire par les oreilles.

Où est celuy qui batailloit pour toy,
Je dy celuy qu'Israel tant honnore?
Que ne vient il s'opposer contre moy,
Qui autre Dieu que ma force n'adore?
Pauvre soldat, qui sur toy verras ore'
D'ung rouge lac cete plaine arrouzee,
Mieux te valust en tes dezers encore'
Vivoter d'eau et de blanche rozee.

O gaillard peuple! ô hardy belliqueur
Parmy les boys, ou sur quelque montaigne!
Est-ce ton Dieu, ou bien faulte de coeur,
Qui te defend descendre à la campagne?
Ung coeur vaillant, que la force accompagne,
En ung rampart voluntiers ne se fie.
Si quelqu'ung donq'en la vertu se bagne,
Voicy au camp celuy qui le defie.

Comme en ung parc, qui est environné
Du peuple oyzif à quelque jour de feste,
Le fier taureau au combat ordonné
Deça delà va contourant sa teste:
Ce Philistin, qui au combat s'appreste,
Bravant ainsi de menaces terribles,
Faisoit floter les plumes de sa creste,
Rempissant l'air de blasphemes horribles.

Le camp Hebrieu tremblant à cete fois
D'ung teinct de mort alla peindre sa face,
Criant au ciel d'une publique vois:
Vange Seigneur, la sacrilege audace
De ce crüel, qui ton peuple menace.
Lors le Seigneur esbranlant sa main dextre,
Donnoit aux siens ung signe de sa grace,
Heureusement tonnant à la senestre:

Et sur le champ apparoistre lon voit
Ung Bergerot à la chere eveillée:
Sa pennetiere en escharpe il avoit,
Et à son braz sa fondé entortillée.
Lors des deux camps la tourbe emerveillée
D'ung oeil fiché en bëant le regarde,
Quand d'une grace au danger aveuglée
Le gay Berger au combat se hazarde.

Mais quand ce fier vint à le regarder
Si bravement marchant parmy la plaine,
D'ung riz amer se prist à l'oeillader,
Et de le voir plaignoit quasi la peine.
Puis tout soudain d'une audace haultaine
Se renfrongnant en horrible furie,
Haussa la teste, et d'une vois loingtaine
Le survenant par tels mots il escrie:

Dy moy chetif, de ta vie ennuyé,
Petit bout d'homme, et honte de nature,
Quel tien hayneux t'a icy envoyé,
Pour estre faict des corbeaux la pasture?
Tu me fais honte, ô vile crëature!
Quand je t'aguigne, et quand je me contemple.
Si mouras-tu, ô la belle avanture!
Pour en dresser la despouille en ung temple.

Mais que ne vient sur cete arene icy
Ce fier Säul avec'sa lance? voire
Ce fort Abner, et ce Jonathe aussi,
A qui son arc a donné tant de gloire?
C'est là, c'est là, que ma vertu notoire
Se deust baigner: non point en cete fange,
Qui souillera l'honneur de ma victoire,
Et par sa mort accroitra sa louange.

Ha grand mastin (respondit le Berger)
Tes gros aboys me donnent assurance.
Car Dieu, qui veult tes blasphemes vanger,
Est le boucler de ma ferme esperance.
Desjà sa main sur ton chef se ballance,
Pour ton grand cors accabler sou'sa foudre:
Et me voicy, que sa juste vangeance
Pousse vers toy, pour te rüer en poudre.

Ce diable adonq'tonnant horriblement,
Et tout baveux d'ecumeuze fumiere,
Grinsa les dents espoüantablement,
Et en fronçant nez, et front, et paupiere,
Blasphema Dieu, le ciel, et la lumiere.
Ainsi entre eux de parolle ilz s'attachent:
Puis se hastant d'une alure plus fiere
Diversement au combat contre-marchent.

Le Philistin de fureur aveuglé,
Roüant sa masse, alloit d'ardent courage,
A gueule ouverte, et à pas deregle
Portant la peur, la tempeste et l'orage.
Mais le Berger d'une allure plus sage
Son ennemy ores costoye, et ores
Subtilement luy met droict au visaige
Le vent, la poudre, et le soleil encores.

Comme lon void au pié d'une grand'tour,
Qu'à la campagne egaler on s'eforce,
Le pionnier myrant tout à l'entour
Faire une trace à la poudreuze amorce:
Non autrement, par une longue entorce
Ce cault Berger guygnant à teste basse
Contre-gardoit son impareille force
Contre l'horreur de la pesante masse.

Le grand Guerrier à tour et à travers
Menoit les braz d'une force incroyable,
Et fendant l'air par ung sifflant revers
Alloit finir ce combat pitoyable:
Quand du Seigneur la bonté secourable
Trompa le coup de la crüelle dextre,
Qui lourdement foudroyant sur le sable,
Raza les pieds du Berger plus adextre.

Finablement courbé sur les genous,
Panché à droict, d'ung pié ferme il se fonde:
Ainsi que Dieu, lors qu'il darde sur nous
Le feu vangeur des offences du monde:
Ce fort Hebrieu roüant ainsi sa fonde
Deux fois, trois fois, assez loing de sa teste,
Avec'un bruit qui en fendant l'air gronde,
Fist descocher le traict de sa tempeste.

Droict sur le front, où le coup fut donné,
Se va planter la fureur de la pierre.
Le grand Colosse à ce coup estonné
D'un sault horrible alla broncher par terre.
Son harnois tonne, et le vainqueur le serre:
Puis le cyant mesmes de son espée,
Entortilla, pour le prix de sa guerre,
Au tour du bras la grand'teste coupée.

Lors Israël, que la peur du danger
Suyvoit encor'en sa victoire mesme,
Sort de son camp, et du vainqueur Berger
Envoye au ciel la louange supreme.
Le Philistin pasle de peur extreme
Montre le doz, d'une fuyte vilaine:
Abandonnant le grand tronq froid et blesme,
Qui gist sans nom sur la dezerte plaine.

Chantez, mes vers, cet immortel honneur,
Dont vous avez la matiere choizie.
Ce vous sera plus de gloire et bonheur
Que les vieux sons d'une fable moizie.
Car tout au pis, quand vostre poëzie
Du long oubly devroit estre la proye,
Si avez vous plus saincte fantaizie
Que le sonneur des Pergames de Troye.
 
TITRE Ode au Reverendiss

Cetuy là qui s'estudie
Representer en ses vers
Tous les accidens divers
De l'humaine tragedie,
Celuy encores descrive
Tous les floz tumultueux
Qui retournent à la rive
D'Euripe l'impetueux.

L'air, le feu, la terre, l'onde,
Et les ästres conjurez
Nous rendent peu asseurez
Contre l'orage du monde.
Le sort cruel nous devore
Par non revocable loy:
Mais l'homme n'a point encore'
Plus grand ennemy que soy.

Tout autre animal apporte
Plus grande commodité,
Armant sa nativité
D'une defence plus forte.
L'homme seul à sa naissance
Par gemissemens et pleurs
Tesmoigne son impuissance,
Presage de ses malheurs.

Mais si la Nature amere
Aux hommes tant seulement,
Nous est eternellement
Trop plus meratre que mere,
Il ne faut pourtant que l'homme
Entre tous les animaux
Seul miserable se nomme,
Esclave de mile maux.

L'Ame en l'univers enclose
Baillant nourriture aux cieux,
A l'onde, à la terre, aux yeux,
Qui eclerent toute chose,
N'est-ce pas Dieu, qui embrasse
Les membres de ce grand corps,
Agitant toute la masse
Par amyables discors?

Cete Ame de la Nature
Forma le dernier de tous
L'Animal qui est plus doux
Et plus noble creature:
Affin qu'il feust seul capable
D'ung sens plus divin, et hault,
Estant aussi plus coupable,
Si la raizon luy defaut.

La Providence divine
Mist en nous ses petiz feux,
Nous faisant sentir par eux
Le lieu de nostre origine.
Ainsi de raizon l'usage,
Qui n'est en autre animal,
Fait que l'homme, qui est sage,
Discourt le bien et le mal.

Mais le gros fardeau moleste,
Dont nostre esprit est vestu,
Tarde souvent la vertu
De l'ame, qui est celeste.
De là provient la lïesse,
La douleur et le souci,
La peur, et la hardïesse,
La haine et l'amour aussi.

De là provient la furie
De toutes les passions,
Qui sur noz affections
Exercent leur seigneurie:
Si la raizon, seule guide
De noz espris aveuglez,
Souvent ne hause la bride
Aux apetiz dereglez.

Ung chacun durant sa vie
Porte ung domestique Dieu,
Qui tousjours et en tout lieu
Secretement le convie.
Voylà pourquoy nous ne sommes
D'ung mesme desir domtez:
Autant que nous voyons d'hommes,
Autant sont de voluntez.

Mais ny la court, ny les princes,
Ny le fer victorieux,
Ny l'honneur laborieux
De commander aux provinces,
Ny les Muses, que j'adore,
Ny ung plus grave sçavoir
Le souverain bien encore
Ne me feront pas avoir.

Je ne blame la richesse,
Ny les honneurs, ny les biens,
Que pourroit bien faire miens
Du Roy la grande largesse.
J'admire la bonne grace,
La beauté plaist à mes yeux,
J'honnore une antique race,
Mais la vertu me plaist mieux.

Tout ce qui est hors de l'homme,
L'homme le desire, afin
De parvenir à la fin
Que suffizance lon nomme.
Mais la vertu, estimable
Plus que tout l'Indique honneur,
Pour elle mesme est aimable,
Et non pour autre bonheur.

L'ayant pour ta guide prize,
O l'ornement des prelaz!
Tu montre'bien que tu l'as
En tes premiers ans apprize:
Fuyant l'alechante amorce
Qui noz plus jeunes desirs
Tire d'une doulce force
Aux peu durables plaisirs.

Car sortant du jeu d'enfance
Aux exercices plus fors,
Ta vertu sortit alors
Devant les yeux de la France.
Puis d'une aile plus legere
Volant aux peuples divers,
La publique Messagere
La porta par l'univers.

Quel nombre pourroit suffire
A raconter les dangers
Qui par les floz etrangers
Ont agité ta navire?
Et celle de ton grand frere,
Qui par l'heur de sa vertu
Rendoit la France prospere
Et l'Espagnol abatu.

Comme du haut des montaignes,
Alors que la nege fond,
Deux hardis fleuves se font
Divers cours par les campaignes,
Et puis en une valée
Venant à se joindre en ung,
Courent à bride avalée,
Avecques ung nom commun:

Ainsi, l'indomté couraige
Du vaillant-docte LANGÉ,
Qui par la mort s'est vangé
De l'oblivieux outrage,
Joingnant son nom et sa course.
Au tien, qui n'est moins congneu,
Nous monstre de quelle source
Et l'ung et l'autre est venu.

TITRE La Lyre Chrestienne

Moy cestuy là, qui tant de fois
Ay chanté la Muse charnelle,
Maintenant je haulse ma vois
Pour sonner la Muse eternelle.
De ceulx là qui n'ont part en elle,
L'applaudissement je n'attens:
Jadis ma folie estoit telle,
Mais toutes choses ont leur temps.

Si les vieux Grecz et les Romains
Des faux Dieux ont chanté la gloire,
Seron'nous plus qu'eulx inhumains,
Taisant du vray Dieu la memoire?
D'Helicon la fable notoire
Ne nous enseigne à le vanter:
De l'onde vive il nous fault boyre,
Qui seule inspire à bien chanter.

Chasse toute divinité
(Dict le Seigneur) devant la mienne:
Et nous chantons la vanité
De l'idolatrie ancienne
Par toy, ô terre Egyptienne!
Mere de tous ces petiz Dieux,
Les vers de la Lyre Chrestienne
Nous semblent peu melodieux.

Jadis le fameux inventeur
De la doctrine Academique
Chassoit le poëte menteur
Par les loix de sa republique.
Où est donq'l'esprit tant cynique,
Qui ose donner quelque lieu
Aux chansons de la Lyre ethnique,
En la republique de Dieu?

Si nostre Muse n'estoit point
De tant de vanitez coyfée,
La saincte voix, qui les coeurs poingt,
Ne seroit par nous estoufée.
Ainsi la grand'troppe echaufée
Avec son vineux Evöé
Estrangloit les chansons d'Orphée
Au son du cornet enroué.

Cestuy-là, qui dict, que ces vers
Gastent le naïf de mon style,
Il a l'estomac de travers,
Preferant le doux à l'utile:
La plaine heureusement fertile,
Bien qu'elle soit veufve de fleurs,
Vault mieulx, que le champ inutile
Emaillé de mile couleurs.

Si nous voulons emmïeller
Noz chansons de fleurs poëtiques,
Qui nous gardera de mesler
Telles douceurs en noz cantiques?
Convertissant à noz pratiques
Les biens trop long temps occupez
Par les faux possesseurs antiques,
Qui sur nous les ont usurpez.

D'Israël le peuple ancien
Affranchi du cruel service,
Du riche meuble Egyptien
Fit à Dieu plaisant sacrifice:
Et pour embellir l'edifice,
Que Dieu se faisoit eriger,
Salomon n'estima pas vice
De mandier l'or estranger.

Nous donques faisons tout ainsi:
Et comme bien ruzéz gendarmes,
Des Grecz et des Romains aussi
Prenons les bouclers et guyzarmes:
L'ennemy baillera les armes
Dont luy mesme'sera batu.
Telle fraude au faict des alarmes
Merite le nom de vertu.

O fol, qui chante les honneurs
De ces faulx Dieux! ou qui s'amuse
A farder le loz des seigneurs
Plus aimez qu'amys de la Muse.
C'est pourquoy la mienne refuse
De manïer le luc vanteur.
L'espoir des princes nous abuse,
Mais nostre Dieu n'est point menteur.

Celuy (Seigneur) à qui ta vois
Vivement touche les oreilles,
Bien qu'il sommeille quelquefois,
Finalement tu le reveilles:
Lors en tes oeuvres non pareilles
Fichant son esprit, et ses yeux,
Il se rid des vaines merveilles
Du miserable ambicieux,

Qui eslongné du droict sentier
Suyt la tortueuse carriere,
Où celuy qui est plus entier
Plus souvent demeure en arrière,
Humant la faveur journaliere
Compaigne des souciz cuyzans,
Et la vanité familiere
A la tourbe des courtizans.

Ma nef, evitez ce danger,
Et n'attendez pas que l'orage
Par force vous face ranger
Au port après vostre naufrage.
L'homme ruzé par long usage
N'est follement avantureux:
Mais qui par son peril est sage,
Celuy est sage malheureux.

Bien heureux donques est celuy
Qui a fondé son asseurance
Aux choses dont le ferme appuy
Ne desment point son esperance.
C'est luy que nulle violence
Peult esbranler, tant seulement,
Si bien il se contreballence
En tous ses faictz egalement.

Celuy encor'ne cherche pas
La gloire, que le temps consomme:
Saichant que rien n'est icy bas
Immortel, que l'esprit de l'homme.
Et puis le poëte se nomme
Ores cigne melodieux,
Or'immortel et divin, comme
S'il estoit compaigon des Dieux.

Quand j'oy les Muses cacqueter,
Enflant leurs motz d'ung vain langage,
Il me semble ouyr cracqueter
Ung perroquet dedans sa cage:
Mais ces folz qui leur font hommage,
Amorçez de vaines doulceurs,
Ne peuvent sentir le dommage
Que traynent ces mignardes Soeurs.

Si le fin Grec eust escouté
La musique Sicilienne
Peu cautement: s'il eust gouté
A la couppe Circeïenne,
De sa doulce terre ancienne
Il n'eust regouté les plaizirs:
Et Dieu chassera de la sienne
Les esclaves de leurs dezirs.

O fol, qui se laisse envieillir
En la vaine philosophie,
Dont l'homme ne peut recueillir
L'esprit, qui l'ame vivifie!
Le Seigneur, qui me fortifie
Au labeur de ces vers plaisans,
Veut qu'à luy seul je sacrifie
L'offrande de mes jeunes ans.

Puys quelque delicat cerveau,
D'une impudence merveilleuse,
Dict que pour ung esprit nouveau
La matiere est trop sourcilleuse.
Pandant la vieillesse honteuse
D'avoir pris la fleur pour le fruict,
Haste en vain sa course boyteuse
Apres la vertu, qui la fuyt.

Celuy qui prenoit double prix
De ceux qui sous ung autre maistre
L'art de la Lyre avoient appris,
M'enseigne ce que je dois estre.
Sus donques, oubliez, ma dextre,
De ceste Lyre les vieux sons,
Afin que vous soyez adextre
A sonner plus haultes chansons.

Mais (ô Seigneur) si tu ne tens
Les nerfz de ma harpe nouvelle,
C'est bien en vain que je pretens
D'accorder ton loz dessus elle.
Que si tu veulx luy prester l'aisle,
Alors d'ung vol audacieux,
Cryant ta louange immortelle,
Je voleray jusques aux cieux.

Le luc je ne demande pas,
Dont les filles de la Memoire
Apres les Phlegrëans combas
Sonnerent des Dieux la victoire.
Desormais sur les bordz de Loyre
Imitant le sainct pouce Hebrieu,
Mes doigtz fredonneront la gloire
De celuy qui est trois fois Dieu.

TITRE Discours sur la louange de la vertu et sur les divers erreurs des hommes

Bien que ma Muse petite
Ce doulx-utile n'immite
Qui si doctement escrit,
Ayant premier en la France
Contre la saige ignorance
Faict renaistre Democrit:

Pourtant, Macrin, ne te fasche
Si la bride ung peu je lasche
Au soing qui l'esprit me rompt:
Et se pour t'aider à rire,
J'ay entrepris de t'escrire,
Pour me derider le front.

La felicité non faulse,
L'eschelle qui nous surhaulse
Par degrez jusques aux cieux,
N'est-ce pas la vertu seule,
Qui nous tire de la gueule
De l'Orque avaricieux?

L'homme vertueux est riche:
Si sa terre tumbe en friche,
Il en porte peu d'ennuy:
Car la plus grande richesse
Dont les Dieux luy font largesse
Est tousjours avecques luy.

Il est noble, il est illustre:
Et si n'emprunte son lustre
D'une vitre, ou d'ung tumbeau,
Ou d'une image enfumée
Dont la face cousumée
Rechigne dans ung tableau.

S'il n'est duc, ou s'il n'est prince
D'une et d'une autre province,
Si est-il roy de son coeur:
Et de son coeur estre maistre,
C'est plus grand'chose que d'estre
De tout le monde vainqueur.

Si les mains de la nature
Toute sa linëature
N'ont mignardé proprement,
Si en est l'esprit aymable:
Et qui est plus estimable,
le corps, ou l'accoustrement?

La richesse naturelle,
C'est la santé corporelle:
Mais si le ciel est donneur
D'une ame saine, et lavée
De toute humeur dépravée,
C'est le comble du bonheur.

Que me sert la docte escolle
De Platon, ou que j'accolle
Tout cela que maintenoit
Le grand Peripatetique,
Ou tout ce qu'en son portique
Zenon jadis soustenoit:

Si l'ignorant et pauvre homme
Tout ce que vertu on nomme
Garde precieusement,
Pandant que monsieur le sage,
Qui n'a vertu qu'au visage,
En parle ocieusement?

Que me sert-il que j'embrasse
Petrarque, Vergile, Horace,
Ovide, et tant de secrez,
Tant de Dieux, tant de miracles,
Tant de monstres, et d'oracles
Que nous ont forgé les Grecz:

Si pandant que ces beaux songes
M'apastent de leurs mensonges,
L'an, qui retourne souvent,
Sur ses ailes empennées
De mes meilleurs années,
M'enporte avecques le vent?

Que me sert la thëorique
Du nombre Pythagorique:
Ung rond, une ligne, ung poinct:
Le pinceter d'une chorde,
Ou sçavoir quel ton accorde
Et quel ton n'accorde point:

Que me sert voir tout le monde
En papier, ou je me fonde
A l'arpanter pas à pas:
Si en mon coeur je n'eu'onques
Mesure, ou nombre quelquonques,
Accord, reigle ny compas?

Que me sert l'architecture,
La perspective, et peincture,
Ou au mouvement des cieux
Contempler les choses haultes,
Si pour congnoistre mes faultes
Je ne me voy que des yeux?

Que sert une longue barbe,
Ung clystere, une reubarbe,
Pour me faire vertueux?
Ou une langue sçavante,
Ou une loy mise en vante
Au barreau tumultueux?

Que me sert-il que je vole
De l'ung jusqu'à l'autre pole,
Si je porte bien souvent
La peur et la mort en pouppe,
Avecques l'horrible trouppe
Des ondes grosses du vent?

Que me sert que je m'ottroye
Pour quelque petite proye
Au sort douteux des combaz,
Si la fortune crüelle
Et la mort continüelle
Me talonnent pas à pas?

Que me sert-il que je suyve
Les princes, et que je vive
Aveugle, müet et sourd,
Si apres tant de services
Je n'y gaigne que les vices
Et les bons jours de la court?

C'est une divine ruze
De bien forger une excuze,
Et en subtil artizan,
Soit qu'on parle ou qu'on chemine,
Contrefaire bien la myne
D'ung vieil singe courtizan.

C'est une loüable envie
A ceux qui toute leur vie
Veulent demourer oyzeux,
D'ung nouveau ne faire conte,
Et pour garder qu'il ne monte,
Tirer l'eschelle apres eulx.

C'est belle chose, que d'estre
Des hommes appellé maistre:
Et du vulgaire eslongné,
Ne parlant qu'en voix d'oracle,
Espouänter d'ung miracle
Et d'ung sourcy renfrongné

C'est chose fort singuliere
Qu'une reigle irreguliere
Dessoubs ung front de Caton:
Ou dire qu'on est fragile,
Affeublant de l'Evangile
La charité de Platon.

C'est une heureuse poursuytte,
Estre dix ans à la suyte
D'ung benefice empestré:
Et puis pour toute resource
Vider et procez et bourse
Par ung arrest non chastré.

C'est une belle science,
Pour faire une experience
Avant qu'estre vieil routier,
Par la mort guerir les hommes,
Et puis dire que nous sommes
Des plus sçavans du mestier.

C'est ung vertueux office,
Avoir pour son exercice
Force oyzeaux, et force aboys,
Et en meutes bien courantes
Clabauder toutes ses rentes
Par les champs et par les boys.

C'est une chose divine,
Qu'une femme ou sotte, ou fine.
C'est encor'ung heureux poinct
De l'avoir pauvre et foeconde:
Puis monstrer à tout le monde
Les cornes qu'on ne void point.

C'est ung heureux advantage,
Qu'ung alambic en partage,
Ung fourneau Mercurien:
Et de toute sa sustance
Tirant une quinte essence,
Multiplier tout en rien.

C'est une chose fort grave,
Estre magnifique, et brave:
Et sans y espargner Dieu,
S'obliger en beau langage:
Et puis mettre tout en gage
Pour enrichir sainct Matthieu.

C'est chose noble, que d'estre
En lice, en carriere adextre,
Soit de nuict, ou soit de jour:
Bon au bal, bon à l'escrime:
Puis d'ung luc et d'une ryme
Trionfer dessus l'amour.

Ce sont beaux motz, que bravade,
Soldat, cargue, camyzade
Avec'ung brave san-dieu.
Trois beaux detz, une querelle,
Et puis une maquerelle,
C'est pour faire ung Demy-dieu.

Ce sont choses fort aigües,
Par sentences ambigües
Philosopher haultement:
Et voyant que la fortune
Ne vous veult estre opportune,
Nous feindre ung contentement.

Quel estat doy'je donq'suyvre,
Pour vertueusement vivre?
Je ne parle desormais
Du courtizan, ou agreste:
Car c'est la fable d'Oreste,
Qui ne s'acheve jamais.

Le tonneau Dïogenique,
Le gros sourcy Zenonique,
Et l'ennemy de ses yeux,
Cela ne me deïfie:
La gaye philosophie
D'Aristippe me plaist mieulx.

Celuy en vain se travaille,
Soit en terre, ou soit qu'il aille
Où court l'avare marchant,
Qui fasché de sa presence,
Pour trouver la suffisence,
Hors de soy la va cherchant.

Macrin, pandant qu'à Ivrée
Dessus ta lyre enyvrée
Du nectar Aönien,
Tu refredones la gloire,
Qui consacre à la memoire
Ton Mecenas, et le mien:

Ma Muse, qui se pourmeine
Par Anjou, et par le Meine,
A faict ce discours plaisant:
Ryant les erreurs du monde,
Où en raison je me fonde,
Le sage contrefaisant.

TITRE Les deux Marguerites

Sus, ma Lyre, desormais
Chante plus doulx que jamais
L'une et l'autre Marguerite:
Ce sont les deux fleurs d'eslite,
Où il fault cuillir le miel
Des chansons dignes du ciel.

Jadis les Dieux transformoient
En astres ceulx qu'ilz aimoient,
Et si les vers sont croyables,
Les campagnes pitoyables
Grosses de sang, et de pleurs
Enfantoient les belles fleurs.

Le ciel, qui donne ses lois
Soubz le sceptre de Valois,
A mis au rang des planettes
Les plus ardentes et nettes
Tous les rameaux bienheureux
De ce Tige planteureux.

Là, est l'honneur d'Angoumois
Charles, et le grand François,
François, et Charles encores,
Deux feuz, qui eclairent ores
Tout ainsi que les flambeaux
Des freres qui sont jumeaux.

Ilz luyzent d'ordre là hault,
Et si des mortelz il chault
A ceux là qui plus ne meurent,
Noz Rois, qui au ciel demeurent,
Ne rejectent pas les veuz
De leurs enfans et neveuz.

Du sang que j'ay tant loué,
Qui des Dieux est avoué,
Deux belles fleurs sont venues:
L'une vole sur les nues
Qui a le ciel eclaircy,
Et l'autre florist icy.

Ce dyamant, que voilà,
Est frere de cestuy-là;
Ces rozes s'appellent rozes,
Ces deux fleurettes declozes,
Qui se ressemblent ainsi,
Ont ung mesme nom aussi.

Ne me vantez plus, ô Grecz,
De Narcisse les regrez,
Ny la fleur de ses pleurs née:
Ny l'ardeur Apollinée,
Hyacint', dont le malheur
Fist naistre une rouge fleur.

Ne me vantez plus aussi
Ny Phebus ny son soucy,
Ny la fleur Adonienne,
Ny la Telamonienne,
Ny celles par qui Junon
Aquist de mere le nom.

Ne me vantez le sejour
Qui voit revivre le jour,
Où du marinier sont quises
Les Marguerites exquises:
De la France le bonheur
Surmonte l'Indique honneur.

Sus donc, ô François espris,
Donnez l'honneur et le pris
A la Marguerite saincte:
Faictes de sa mort complaincte,
Par qui les avares cieux
Ont ravy tout nostre mieux.

Dictes comme elle avoit eu
L'honneur, l'esprit, la vertu,
Qui tout nostre siecle honnore:
Et de celle dont encore'
Les jours ne sont revoluz,
Dictes en autant, ou plus.

C'est de mes vers l'ornement:
Seule, qui divinement
Anime, enhardist, inspire
Les bas fredons de ma Lyre:
C'est elle, et je sçay combien
Mes chansons luy plaisent bien.

Si des premiers je n'ay pas
Orné le Royal trespas,
Aussi ma Muse est trop basse
Pour une premiere place:
Et qui sçait si les derniers
Se feront point les premiers?

Les artizans bien subtilz
Animent de leurs outilz
L'airein, le marbre, le cuyvre:
Mais châcun ne peut pas suyvre
Si hault et brave argument
Comme ung royal monument.

Cestuy son sepulchre a bien,
Et cestuy cy a le sien:
Mais François, dont la memoire,
Seule tumbe de sa gloire,
Par tout le monde s'etend,
Son sepulchre encor'attend.

L'edifice elabouré
Dont Mausole est honnoré,
Les erreurs Dedaliennes,
Les poinctes Egyptiennes,
Et tout autre oeuvre parfaict,
En ung jour ne fut pas faict.

Qui a le stile assez hault,
Pour epuyser, comme il fault,
Une gloire si feconde?
Le grand Monarque du monde
De tout peintre et engraveur
Ne cherchoit pas la faveur.

Si me puis-je bien vanter
De faire icy rechanter
Les trois Angloizes Charites,
Qui l'une des Marguerites
Portent aux astres plus haulx
En deux cents pas inegaulx.

Les Dieux de noz biens jaloux
T'avoient plantée entre nous,
Royale fleur de Navarre,
Et puis, d'une main avare
T'arrachant de ces bas lieux,
Ilz t'ont replantée aux cieux.

Là, le chault et la froideur
Ne seichent point ta verdeur,
Verdeur que tousjours evante
Ung Zephyre, qui doulx-vante
En ces lieux, où en tout temps
On voit rire le printemps.

Là, de mile et mile espriz
Qui volent par le pourpris,
Le ciel, qui sienne t'appelle,
Ne voit une ame plus belle:
Le ciel ne peut il pas bien
Reprendre ce qui est sien?

Le ciel t'a reprise donc,
Nous laissant d'ung mesme tronc
Cete autre Fleur, ta compaigne,
Et ta fille, qui se baigne
En ce labeur glorieux
Qui t'a mise au rang des Dieux.

Permette le ciel amy
Qu'apres ung siecle et demy
La Fleur icy florissante
A la Fleur non perissante
Puisse voler d'ung prinsault,
Pour se rejoindre là hault.

Ce pendant nous, qui vivons,
Ces doux vers nous escrivons,
Affin que de race en race
L'immortalité embrasse
La non mortelle valeur
De l'une et de l'autre Fleur.

TITRE Ode au Seigneur des Essars sur le discours de son Amadis

Celuy qui vid le premier
Avec'sa torche etherée
L'embrassement coutumier
De Mars et de Cytherée,
Ce fut le tout-voyant Dieu,
Celuy qui tient le milieu

Du choeur Hypocrenien,
Dieu par qui fut revelée
Cette amour long temps celée
Au Feuvre Junonien.
Ce Feuvre couvert alors
De sueur et de poudriere
Doroit ung harnoys de cors
A la sçavante Guerriere:
Ouvrage laborieux,
Où l'ouvrier industrieux

Avoit feinct subtilement
Les sciences, et les armes,
Que sa soeur docte aux alarmes
Favorize egalement.
Mais la honte, et le desdain,
Qui luy domtent le courage,
Luy font oublier soudain
Cet ingenieux ouvrage.
Lors de ses plus fins outilz
Il forge les nez subtilz

Attachez à clouds d'aymant,
Dont la mesme Jalouzie,
Si on croit la poëzie,
Lia l'ung et l'autre amant.
Ayant dressé ses appaz,
Il sort de son domicile,
Tournant feintement ses paz
Aux fournaizes de Secile:
Où les braz acoustumez
Des Cyclopes enfumez

Coup sur coup vont martelant,
D'une tenaille mordente
Retournant la masse ardente
Du tonnerre etincelant.
Là ce vieillart Lemnien
Feint d'aller à l'heure, à l'heure,
Pour donner au Thracien
L'oportunité meilleure:
Puis avecques ung long tour
Celant son traistre retour

Pour surprendre l'estranger,
Ce sot jaloux delibere
Par ung plus grand vitupere
Sa grande honte vanger.
A peine ce Dieu boyteux
Avoit la porte passée,
Et jà l'amant convoyteux
Tenoit sa dame embrassée:
Et pressant l'ivoyre blanc,
Or'la cuysse, ores le flanc,

Or'l'estomac luy serroit,
Cueillant à levres desclozes
L'ame, qui parmy les rozes
Entre deux langues erroit.
Jà-jà le feu ravissant
Des doulces flammes cruëlles
D'ung long soupir languissant
Humoit leurs tiedes moëlles:
Et voicy de toutes pars
Mile petiz neuds espars,

Dont les deux amans lacez
Plus fort s'estraignent et lient,
Que les vignes ne se plient
Sur les ormes embrassez.
Pres du lict, qui gemissoit,
Tesmoing d'ung si doulx martyre,
Le jaloux se tappissoit,
Mordant ses deux levres, d'ire.
Puis courant deçà delà,
En sa chambre il appella

Toute la trouppe des Dieux,
Et palissant de colere
Leur montra cet adultere,
Joyeuse fable des cieux.
Mars paizible à cete fois,
Fronçant le hault de sa face,
Remachoit à base vois
Je ne sçay quelle menace.
Venus d'ung regard piteux
Tenoit en bas l'oeil honteux,

Et de ses beaux doigts poliz
En vain mignardant sa force,
Çà et là cacher s'efforce
Et les rozes, et les lyz.
Celuy qui a veu le tour
De l'yraigne mesnagere,
Filant ses rez à l'entour
De la mouche passagere,
Il a veu Mars et Venus
Enchainez à membres nuds,

Et Vulcain guignant au près
De son embusche yraigneuze,
Qui la couple vergongneuze
Alloit serrant de si pres.
Alors les plus renfrongnez
De la bande Olympienne
Soudain s'en sont eslongnez
D'une ire Saturnienne.
Mais quelqu'ung des moins facheux
Voyant ces folastres jeux,

Se sent chatouiller le coeur,
Et en souriant desire
D'apprester ainsi à rire
A l'injurieux moqueur.
Celuy qui chanta jadis
En sa langue Castillane
Les proesses d'Amadis
Et les beautez d'Oriane,
Par les siecles envieux
D'ung sommeil oblivieux

Jà s'en alloit obscurci,
Quand une plume gentile
De cete fable subtile
Nous a l'obscur eclerci.
C'est le Phebus des Essars,
Lumiere Parizienne,
Qui nous montre le dieu Mars
Joint avec'la Cyprienne:
Chantant sous plaisant discours
Les armes et les amours

D'ung stile aussi violant,
Lors qu'il tonne les alarmes,
Comme aux amoureuses larmes
Il est doulcement coulant.
Si de ce brave suject
On goute bien l'artifice
On y verra le project
De maint royal edifice:
Qui tesmoigne le grand heur
De la Françoise grandeur.

Là, se peut encores voir
Maint siege, mainte entreprise,
Ou celuy qui en devise
Jadis a faict son devoir.
Là, se voit du grand François
La foy constante, et loyale,
Ses faictz, sa grandeur, ançois
Sa posterité royale:
Dont l'ung, qui tient en sa main
L'heur du monarque Romain,

De la France est gouverneur,
L'autre, tesmoing de sa race,
Porte escrit dessus sa face
Des Princesses tout l'honneur.
Là, ce gentil artizan
Nous montre au vif: quel doit estre
Le prince, le courtizan,
Le sertiteur et le maistre:
Combien d'ung fort bataillant
Peut le courage vaillant:

Quel est ou l'heur, ou malheur
D'une entreprise amoureuse,
Et la chanse malheureuse
D'ung injuste querelleur.
Qui du cygne Dorien
Le vol immiter desire,
D'ung ozer Icarien
Se joint des ailes de cire.
Et celuy se geynne en vain
Après ce doulx ecrivain,

Qui s'efforce d'egaler
(Soit que les armes il vante,
Soit que les amours il chante)
Le sucre de son parler.
Vous, que les Dieux ont esleuz
Pour combatre l'ignorance,
Et dont les escriz sont leuz
Des voisins de nostre France,
Donnez à cetuy l'honneur,
Qui les faict par son bonheur

De nostre langue apprentiz:
Langue, qui estoit bornée
Du Rhin, et du Pyrenée,
Des Alpes, et de Thetis.
Peut estre aussi que les ans
Apres ung long et long âge
Par estrangers courtizans
Brouilleront nostre langage:
Adonques la purité
De sa doulce gravité

Se pourra trouver icy.
Du Grec la veine feconde
Et la Romaine faconde
Revivent encor'ainsi.
Quel esprit tant sourcilleux
Contemplant la Thebaïde,
Ou le discours merveilleux
De l'immortelle Eneïde,
Se plaint que de ces autheurs
Les poëmes sont menteurs?

Ainsi l'Aveugle divin
Nous faict voir sous feint ouvrage
D'ung guerrier le fort courage
Et l'esprit d'ung homme fin.
Des poëtiques espris
L'utile et doulce escriture
Comprent ce qui est compris
Au ciel et en la nature.
Les Roys sont les argumens
De leurs divins monumens:

Et si nous montrent encor'
Le beau, l'honneste, l'utile,
Avec'ung plus docte stile
Que Chrysipe ne Crantor.
Mais je souhaite souvent
D'estre banny jusqu'au More,
Ou que la fureur du vent
Me pousse jusq'à l'Aurore:
Quand j'oy bruyre quelque fois
Du peuple l'indocte vois,

Ou quand j'escoute les criz
De ces pourceaux d'Epicure,
Qui en despit de Mercure
Grongnent aux doctes escriz.
L'ung plaint la contagion
De la jeunesse abuzée:
L'autre, la religion
Par noms payens deguizée.
Cetui-cy fort elegant
Va ung songer alligant:

Cetuy-là trop rigoreux
Approuve l'edict d'Auguste,
Et le bannissement juste
De l'Artizan amoureux.
Vous les diriez, tant ilz sont
D'une hayneuze nature,
Qu'avecques Tymon ilz ont
Jadis pris leur nourriture.
Caton semble dissolu
A cetuy là, qui a leu

Dessus leur front Curien:
Du reste, je m'en raporte
Au tesmoignage que porte
Leur ventre Epicurien.
Puis ces graves enseigneurs
D'une effrontée assurance
Se prennent aux grands Seigneurs,
Les accusant d'ignorance.
Mesmes leurs cler-voyans yeux
Se monstrent tant curieux,

Que d'abaisser leurs edictz
Jusq'aux simples damoizelles,
Et aux cabinetz de celles
Qui lizent nostre Amadis.
Si le Harpeur ancien,
Qui perdit deux fois sa femme,
Corrumpit l'air Thracien
D'une furieuse flamme:
Pourtant nous n'avons appris
D'avoir l'amour à mespris

Dont la saincte ardeur nous poingt,
Non celle desnaturée
Qui de Venus ceincturée
Les lois ne recongnoist point.
Mais pourquoy se sent blessé
Par nostre façon d'escrire
Celuy qui a tout laissé
Fors son vice de mesdire?
Lequel pour se deffacher,
Voulant (ce semble) attacher

Or'cetuy, ores celuy,
Par ne sçay queles sornettes
Faict ung present de sonnettes
A qui moins est fol que luy.
Si est ce, que le japper
De telz indoctes volumes
N'a le pouvoir de coupper
L'aile aux bien-volantes plumes:
Qui sous ung argument feint
Nous ont si vivement peint

Toutes noz affections,
L'honneur, la vertu, le vice,
La paix, la guerre, et l'office
Des humaines actions.
Or entre les mieux appris
Le choeur des Muses ordonne
Qu'à Herberay soit le pris
De la plus riche couronne:
Pour avoir si proprement
De son propre acoutrement

Orné l'Achille Gaulloys,
Dont la douceur allechante
Donne à celuy qui le chante
Le nom d'Homere François.
Si j'avoy'l'archet divin
De la harpe Ronsardine,
Le bas fredon Angevin
Diroit la gloire Essardine:
Neantmoins tel que je suis,
Je la diray, si je puis,

Non icy tant seulement,
Mais en cent papiers encore,
Afin que son bruit decore
Le mien eternellement.

TITRE Au Seign. Rob. de la Haye pour Estrene

Ores, que l'an dispos,
Qui tourne sans repos
Par une mesme trace,
Nous figure en son rond
Du Pere au double front
Et l'une et l'autre face:

Amy, pour toy je veulx
En poëtiques voeux
De la nouvelle année
Le jour solennizer,
Afin d'eternizer
Nostre amour nouveau-née.

Je t'offriroy les dons,
Qui feurent les guerdons,
Des plus vaillans de Grece:
Ou l'or malicieux,
Qui tenteroit les yeux
D'une chaste Lucrece:

Je t'offriroy encor'
L'ambicieux thezor,
Que le marchant avare
Au plus près du matin
Pille pour son butin
Au rivage barbare:

Mais tant, et tant de biens,
Que je desire tiens,
Ne sont en ma puissance:
Et l'avare soucy
N'apauvrist point aussi
Ta riche suffisance.

Si ma main eust acquis
Le sçavoir tant exquis
D'un Lysippe, ou Apelle,
Tu devrois au pinceau,
Au marbre et au cizeau
Ta louange plus belle.

Je n'oubliroy icy
Ton Sybilet aussi
Dont le docte artifice
Nous rechante si bien
Du Roy Mycenien
Le triste sacrifice.

Mais la Muse, et les Dieux
Ne t'ont faict studieux
D'une peincture morte,
Et puis contre le tems
En mes vers tu attens
Une image plus forte.

Mais que dy-je, en mes vers?
Les tiens, qui l'univers
Rempliront de leur gloire,
Sur le marbre des cieux
Engraveront trop mieux
Le vif de ta memoire.

Tes phaleuces tant doulx,
Qui coulent entre nous
Mile graces infuses,
De nous sont adorez,
Pour estre redorez
Du plus fin or des Muses.

Tu vyvrois par les sons
De plus haultes chansons,
Si je sçavois eslire
L'inimitable vois
Que le grand Vandomoys
Accorde sur sa lyre.

Quelz parfaicts artisans
N'ont bien donné dix ans
Au rond de leur science?
Qui veult ravir le pris,
Doit estre bien appris
Par longue experience.

TITRE Estrène à D. M. de la Haye

Je fay present de fleurettes descloses
A Flore mesme, et à Venus de rozes:
Quand par ces vers peu florissans j'essaye
Faire florir la florissante Haye:
Qui par l'hyver de son âge touchée
Comme ces fleurs, ne se verra seichée:
Mais florira trop mieux que la couronne
De son printems, qui maintenant fleuronne.
Excusez donq'ma puissance peu haulte,
Immitant ceux qui n'ayans de rien faulte
Prennent en gré l'humble present des hommes.
Mesmes le Dieu de ce mois où nous sommes,
Clavier de l'an, qui rien plus ne demande
Que miel, et palme, et figues pour offrande.
Le coeur sans plus les Deïtez contente:
Et c'est le don, lequel je vous presente. 

TITRE  Ode Pastorale à Ung Sien Amy

Bergers couchez à l'envers,
A l'ombre des saules verds:
Bergers, qui au près des ondes
Du Clain lentement fuyant
Arrestez le cours oyant
De ses Nymfes vagabondes,

Desmanchez voz chalumeaux,
Et dictes à ces ormeaux,
A ces antres et fontaines:
N'escoutez plus noz chansons,
Ni ces ruisseaux, ny leurs sons,
Enfans des roches haultaines:

Mais oyez le son divin
Du chalumeau Poictevin,
Renouvelant la memoire
Du pasteur Sicilien,
Et du grand Italien
La vive et durable gloire.

N'a gueres nostre Berger,
Traversant d'ung pié leger
Le doz chenu des montaignes,
R'amena les doctes Soeurs,
Abreuvant de leurs doulceurs
Les Poictevines campaignes.

C'est luy premier des bergers,
Qui dedaignant les dangers
De l'envieuse ignorance,
A ses vers osta le frain,
Les faisant d'ung libre train
Galloper parmy la France.

Ses vers de fureur guydez,
Comme fleuves desbridez,
D'une audacieuse fuyte
Noz campaignes vont foulant,
Mais les ruisseaux vont coulant
Tousjours d'une mesme suyte.

O qu'ilz ont tardé souvent
Et les ondes et le vent,
Quand les Nymphes Poictevines
Et les Dieux aux piedz de bouc
Trepignoient dessoubz le joug
De ses cadanses divines!

Mais bien les troupeaux barbuz,
Oyant des sommes herbuz
Ses aubades nompareilles,
Ont faict mile et mile saux,
Et les plus lourds animaux
En ont chauvy des oreilles.

Ainsi le grand Thracien,
De son luc musicien
Tiroit les pierres oyantes,
Les fleuves esmerveillez,
Et des chesnes oreillez
Les testes en bas ployantes.

Heureux Berger desormais,
Tu seras pour tout jamais
L'honneur des champs et des prées,
L'honneur des petiz ruisseaux,
Des bois, et des arbrisseaux,
Et des fontaines sacrées:

Pour sonner si bien tes vers
Sur les chalumeaux divers,
Dont la doulceur esprouvée
Aux oreilles de bon goust
Coule plus doulx que le moust
De la premiere cuvée.

L'amour se nourrist de pleurs,
Et les abeilles de fleurs:
Les prez ayment la rozée,
Phoebus ayme les neuf Soeurs,
Et nous aymon'les doulceurs
Dont ta Muse est arrousée.

Ores ores il te fault
Avec ung style plus hault
Poulser la royale plaincte
Jusqu'aux oreilles des Roys,
Sacrant du pré Navarroys
La fleur nouvellement saincte.

Ainsi l'Arcadique Dieu
Te favorize en tout lieu,
Et tes brebis camuzettes:
Ainsi à toy seulement
Demeure eternellement
L'honneur des vieilles muzettes.

TITRE A Salm. Macrin

Par ung tumbeau Arthemize honnora
Et son Mauzole, et sa gloire, qui dure
Au monument de la vie escriture,
Non en celuy que l'art elaboura.
Son coeur ardent le corps mort adora,
Luy erigeant du sien vif sepulture:
Mais la saison defist l'architecture,
L'autre cercueil, la mort le devora.
Tes vers, Macrin, bruslans d'amour semblable,
Ta Gelonis font plus emerveillable
Au seul tumbeau de l'immortalité.
De ces deux là, reste ung peu de memoire:
De cestuy-cy la plus durable gloire
Ne craint la mort, ny la posterité.

TITRE Sonnetz de l'honneste amour

Comme en l'object d'une vaine peincture
Je repaissoy'plus l'esprit que le coeur,
A contempler du celeste vainqueur
La non encor'bien comprise nature,
Je projetoy'sou'feincte couverture
Les premiers traicts de sa doulce rigueur,
Mieux figurant le mort de sa vigueur
Qu'imaginant le vif de sa poincture:
Quand les saincts voeuz de mon humble vouloir
Ne feurent mis du tout en nonchaloir
Au Paradis du Dieu de ma victoire,
Où de sa main ce divin guerdonneur
M'a consacré prestre de son Honneur,
Pour y chanter les hymnes de sa gloire.

Ce ne sont pas ces beaux cheveux dorez,
Ny ce beau front, qui l'honneur mesme honnore,
Ce ne sont pas les deux archets encore'
De ces beaux yeux de cent yeux adorez:
Ce ne sont pas les deux brins colorez
De ce coral, ces levres que j'adore,
Ce n'est ce teinct emprunté de l'Aurore,
Ny autre object des coeurs enamourez:
Ce ne sont pas ny ces lyz, ny ces rozes,
Ny ces deux rancz de perles si bien closes,
C'est cet esprit, rare present des cieux,
Dont la beauté de cent graces pourvëue
Perce mon ame, et mon coeur, et mes yeux
Par les rayons de sa poignante vëue.

Je ne me plaing'de mes yeux trop expers,
Ny de mon coeur trop leger à les croyre,
Puis qu'en servant à si haulte victoire
Ma liberté si franchement je pers.
Amour, qui void tous mes secrez ouvers,
Me faict penser au grand heur de ma gloire,
Lors que je peins au tableau de Memoire
Vostre beauté, le seul beau de mes vers.
Mais si ce beau ung fol dezir m'apporte,
Vostre vertu plus que la beauté, forte,
Le coupe au pié: et veult qu'un plus grand bien
Prenne en mon coeur une accroissance pleine:
Ou autrement, que je n'attende rien
De mon amour, fors l'amour de la peine.

Une froydeur secretement brulante
Brule mon corps, mon esprit, ma raizon,
Comme la poix anime le tyzon
Par une ardeur lentement violente.
Mon coeur tiré d'une force allechante
Dessou'le joug d'une franche prizon,
Boit à longs traicts l'aigre-doulce poyzon,
Qui tous mes sens heureusement enchante.
Le premier feu de mon moindre plaizir
Faict halleter mon alteré dezir:
Puis de noz coeurs la celeste Androgyne
Plus sainctement vous oblige ma foy:
Car j'ayme tant cela que j'ymagine,
Que ne puis aymer ce que je voy.

Ce Paradis, qui souspire le bâsme,
D'une angelique et saincte gravité
M'ouvre le ryz, mais bien le Deïté,
Où mon esprit divinement se pâsme.
Ces deux soleilz, deux flambeaux de mon âme,
Pour me rejoindre à la Divinité,
Perçent l'obscur de mon humanité
Par les rayons de leur jumelle flâme.
O cent fois donq et cent fois bienheureux
L'heureux aspect de mon Astre amoureux!
Puis que le ciel voulut à ma naissance
Du plus divin de mes affections
Par l'allambic de voz perfections
Tirer d'Amour une cinquiesme essence.

Quand je suis près de la flamme divine,
Où le flambeau d'Amour est allumé,
Mon sainct dezir sainctement emplumé
Jusq'au tiers ciel d'un prin-vol m'achemine.
Mes sens ravyz d'une doulce rapine
Laissent leur corps de grand ayze pasmé,
Comme le Sainct des douze mieux aymé,
Qui repoza sur la saincte poitrine.
Ainsi l'esprit dedaignant nostre jour
Court, fuyt, et vole en son propre sejour
Jusques à tant que sa divine dextre
Haulse la bride au folastre dezir
Du serviteur, qui pres de son plaizir
Sent quelquefois l'absence de son maistre.

Le Dieu bandé a desbandé mes yeux,
Pour contempler celle beauté cachée
Qui ne se peut, tant soit bien recherchée,
Representer en ung coeur vicieux.
De son autre arc doucement furieux
La poincte d'or justement descochée
Au seul endroict de mon coeur s'est fichée,
Qui rend l'esprit du corps victorieux.
Le seul dezir des beautez immortelles
Guynde mon vol sur ses divines ailes
Au plus parfaict de la perfection.
Car le flambeau, qui sainctement enflamme.
Le sainct brazier de mon affection,
Ne darde en bas les saints traiz de sa flamme.

Non autrement que la Prestresse folle,
En grommelant d'une effroyable horreur,
Secoüe en vain l'indomtable fureur
Du Cynthien, qui brusquement l'afolle:
Mon estomac gros de ce Dieu qui vole,
Espoüanté d'une aveugle terreur
Se faict rebelle à la divine erreur,
Qui brouille ainsi mon sens et ma parole.
Mais c'est en vain: car le Dieu, qui m'estrainct,
De plus en plus m'eguillonne et contrainct
De le chanter, quoy que mon coeur en gronde.
Chantez le donq, chantez mieux que devant,
O vous mes vers! qui volez par le monde,
Comme fueillars esparpillez du vent.

L'aveugle Enfant, le premier né des Dieux,
D'une fureur sainctement eslancée
Au vieil Caos de ma jeune pensée
Darda les traicts de ses tou'-voyans yeux:
Alors mes sens d'ung discord gracieux
Furent liez en rondeur ballencée,
Et leur beauté d'ordre egal dispensée
Conceut l'esprit de la flamme des cieux.
De voz vertuz les lampes immortelles
Firent briller leurs vives estincelles
Par le voulté de ce front tant serain:
Et ces deux yeux d'une fuyte suyvie
Entre les mains du Moteur souverain
Firent mouvoir la sphere de ma vie.

J'ay entassé moimesme'tout le bois,
Pour allumer celle flâme immortelle,
Par qui mon âme avecques plus haulte aile
Se guinde au ciel, d'ung egal contre-pois.
Jà mon esprit, jà mon coeur, jà ma vois,
Jà mon amour conçoit forme nouvelle
D'une beauté plus parfaictement belle
Que le fin or epuré par sept fois.
Rien de mortel ma langue plus ne sonne:
Jà peu à peu moimesme'j'abandonne,
Par cete ardeur, qui me faict sembler tel
Que se monstroit l'indomté filz d'Alcméne,
Qui dedaignant nostre figure huméne,
Brula son corps, pour se rendre immortel.

Pour affecter des Dieux le plus grand heur,
Et pour avoir, ô sacrilege audace!
Sou'le mortel d'une immortelle grace
Idolatré une saincte grandeur:
Pour avoir pris de la celeste ardeur
Ce qui de moy toute autre flâme chasse,
Je sen'mon corps tout herissé de glace
Contre le roc d'une chaste froideur.
L'aveugle oyzeau, dont la perçante flâme
S'afile aux rayz du soleil de mon âme,
Aguize l'ongle, et le bec ravissant
Sur les dezirs dont ma poictrine est pleine,
Rongeant mon coeur, qui meurt en renaissant,
Pour vivre au bien et mourir à la peine.

La docte main, dont Minerve eust appris,
Main dont l'yvoire en cinq perles s'allonge,
C'est, ô mon coeur! la lyme qui te ronge,
Et le rabot qui polist mes escris.
Les chastes yeux, qui chastement m'ont pris,
Soit que je veille, ou bien soit que je songe,
Ardent la nuict de mon oeil, qui se plonge
Au centre, où tend le rond de mes espris.
L'esprit divin, et la divine grace
De ce parler, qui du harpeur de Thrace
Eust le ennuiz doulcement enchantez,
Vous ont donné la voix inusitée
Dont (ô mes vers) sainctement vous chantez
Le tout-divin de vostre Pasithée.

Puis que la main de la saige nature
Bastit ce corps, des graces le sejour,
Pour embellir le beau de nostre jour
De plus parfaict de son architecture:
Puis que le ciel trassa la protraiture
De cet esprit, qui au ciel faict retour,
Habandonnant du monde le grand tour
Pour se rejoindre à sa vive peincture:
Puis que le Dieu de mes affections
Y engrava tant de perfections,
Pour figurer en cete carte peinte
L'astre bening de ma fatalité,
J'appen'ce voeu à l'immortalité
Devant les pieds de vostre image saincte.

TITRE  L'adieu aux muses pris du latin de Buccanan

Adieu, ma Lyre, adieu les sons
De tes inutiles chansons.
Adieu la source, qui recrée
De Phebus la tourbe sacrée.
J'ay trop perdu mes jeunes ans
En voz excercices plaisans:
J'ay trop à voz jeuz asservie
La meilleure part de ma vie.

Cherchez, mes vers, et vous aussi,
O Muses, jadis mon souci!
Qui à voz doulceurs nompareilles
Se laisse flatter les oreilles.
Cherchez qui sou'l'oeil de la nuyt,
Enchanté par vostre doulx bruit,
Avec'les Nymphes honnorées
Danse au bal des Graces dorées.

Vous trompez, ô mignardes Soeurs!
La jeunesse par voz douceurs:
Qui fuit le Palais, pour elire
Les vaines chansons de la Lyre.
Vous corrompez les ans de ceux
Qui sou'l'ombrage paresseux
Laissent languir efeminée
La force aux armes destinée.

L'hyver, qui naist sur leur printens,
Voulte leur corps devant le tens:
Devant le tems l'avare Parque
Les pousse en la fatale barque.
Leur teinct est tousjours palissant.
Leur corps est tousjours languissant.
De la mort l'efroyable image
Est tousjours peinte en leur visage.

Leur plaisir traine avecques luy
Tousjours quelque nouvel ennuy:
Et au repos, où ilz se baignent,
Mile travaux les accompaignent.
Le miserable pïonnier
Ne dort d'un sommeil prisonnier:
Le nocher au milieu de l'onde
Sent le commun repos du monde:

Le dormir coule dans les yeux
Du laboureur laborieux:
La mer ne sent tousjours l'orage:
Les vens appaizent leur courage.
Mais toy sans repos travaillant,
Apres Caliope baillant,
Quel bien, quel plaisir as tu d'elle,
Fors le parfun d'une chandelle?

Tu me sembles garder encor'
Les chesnes se courbans sou'l'or,
Et les pommes mal attachées,
Par les mains d'Hercule arrachées.
Jamais le jour ne s'est levé
Si matin, qu'il ne t'ayt trouvé
Resvant dessus tes Poëzies
Toutes poudreuses et moizies.

Souvent, pour ung vers allonger,
Il te fault les ongles ronger:
Souvent d'une main courroussée
L'innocente table est poussée.
Ou soit de jour, ou soit de nuyt,
Cete rongne tousjours te cuyt:
Jamais cete humeur ne se change:
Tousjours le style te demange.

Tu te distiles le cerveau
Pour faire ung poëme nouveau:
Et puis ta Muse est deprizée
Par l'ignorance AUTHEURizée.
Pendant, la mort qui ne dort pas,
Haste le jour de ton trespas:
Adonques en vain tu t'amuses
A ton Phebus, et à tes Muses.

Le Serpent, qui sa queue mord,
Nous tire tous après la mort.
O fol, qui haste les années,
Qui ne sont que trop empennées!
Ajouste à ces malheurs ici
De pauvreté le dur souci:
Pesant fardeau, que tousjours porte
Des Muses la vaine cohorte:

Ou soit que tu ailles sonnant
Les batailles d'un vers tonnant:
Ou soit que ton archet accorde
Un plus doulx son dessus ta chorde:
Soit qu'au thëatre ambicieux
Tu montres au peuple ocieux
Les malheurs de la tragedie,
Ou les jeuz de la comedie.

Sept villes de Greces ont debat
Pour l'autheur du Troyen combat:
Mais le chetif, vivant, n'eut onques
Ny maison ny païs quelquonques.
Tytire pauvre et malheureux
Regrete ses champs planteureux:
Le pauvre Stace à peine evite
De la faim l'importune suyte.

Ovide au Getique sejour,
Faché de la clarté du jour,
De son bannissement accuse
Ses yeux, ses livres et sa Muse.
Mesmes le Dieu musicien
Sur le rivage Amphrisien
D'Admete les boeufz mena paistre
Et conta le troppeau champestre.

Mais fault-il, pour les vers blâmer,
Nombrer tous les floz de la mer?
Et toute l'arene roulante
Sur le pavé d'une eau coulante?
Malheureux, qui par l'univers
Jeta la semence des vers:
Semence digne qu'on evite
Plus que celle de l'aconite.

Malheureux, que Melpomené
Veid d'un bon oeil, quand il fut né:
Luy inspirant dès sa naissance
De son sçavoir la congnoissance.
Si le bonheur est plus amy
De celuy qui n'a qu'à demy
Des doctes Soeurs l'experience,
O vaine, et ingrate science!

Heureux et trois, et quatre fois
Le sort des armes et des lois:
Heureux les gros sourcils encore'
Que le peuple ignorant adore.
Toy, que les Muses ont eleu,
De quoy te sert-il d'estre leu,
Si pour tout le gaing de ta peine
Tu n'a qu'une louange vaine?

Tes vers sans fruict, laborieux,
Te font voler victorieux
Par l'esperance, qui te lie
L'esprit d'une doulce folie.
Tes ans, qui coulent ce pandant,
Te laissent tousjours attendant:
Et puis ta vieillesse lamente
Sa pauvreté, qui la tormente:

Pleurant d'avoir ainsi perdu
Le tems au livres despandu,
Et d'avoir semé sur l'arene
De ses ans la meilleure grene.
Donne congé, toy qui es fin,
Au cheval qui vieillist, afin
Que pis encor'ne luy advienne,
Et que poussif il ne devienne.

Que songe'tu? le lendemain
Du corbeau n'est pas en ta main.
Sus donq', la chose commencée
Est plus qu'à demy avancée.
Malheureux, qui est arresté
De vieillesse, et de pauvreté.
Vieillesse, où pauvreté abonde,
C'est la plus grand'peste du monde.

C'est le plaisir que vous sentez,
O pauvres cerveaux evantez!
C'est le profit qui vient de celles
Que vous nommez les neuf Pucelles.
Heureuses nymphes, qui vivez
Par les forestz, où vous suyvez
La saincte Vierge chasseresse,
Fuyant des Muses la paresse,

Soit donq'ma Lyre ung arc turquois:
Mon archet devienne ung carquois:
Et les vers, que plus je n'adore,
Puissent traictz devenir encore'.
S'il est ainsi, je vous suivray,
O nymphes! tant que je vivray:
Laissant dessus leur double croppe
Des muses l'ocieuse troppe.

TITRE

Duthier, dont la diligence,
Le sçavoir et la prudence,
L'expérience et la foy,
D'un ordinaire exercice
Travaillent pour le service
De la France et de son Roy:

Encores qu'on ne raisonne
Que de Mars et de Bellonne,
De discorde et de fureur,
De soldatz et de gendarmes,
D'assaulx, de sièges, d'allarmes,
De feu, de sang, et d'horreur.

Ne laisse pourtant de lire
Les petitz vers, que ma lyre
Te vient présenter icy,
Meslant au bruit des trompettes
Le son des doulces musettes,
Pour addoulcir ton soucy.

Les vers qu'icy je te chante,
Duthier, je ne les présente
A ces sourciz renfrongnez,
Auxquelz tel jeu ne peut plaire,
Et qui souvent à rien faire
Sont les plus embesongnez.

Mais c'est pour toy que je sonne,
Mais c'est à toy que je donne
Le miel de telles doulceurs,
Où des affaires plus graves
Souvent le souci tu laves,
Cher nourrisson des neuf Soeurs.

Ne crains point qu'à tes oreilles,
Lors qu'aux affaires tu veilles,
Je me vienne presenter:
Ma Muse non importune
Espira l'heure opportune,
Pour tes oreilles tenter.

Elle fournira ta table
D'un entre-mez délectable:
Et en te parlant de moy
Dira combien je t'honore,
Et de quelz liens encore
Tu m'as obligé vers toy.

Je bastis à ta mémoire.
La plus memorable gloire
Dont je fus onques sonneur
Pendant la monstre je t'offre
Des pièces qu'au fond du coffre
Je reserve à ton honneur.

TITRE Le Moretum de Virgile

C'estoit au poinct, que la nuict hyvernale
Approche plus de l'estoile journale,
Et l'éveilleur du rustique séjour
Jà par son chant avoit prédict le jour:
Lors que Marsault, qui pour tout héritage
Ne possédoit qu'un petit jardinage,
Craignant desjà la faim du jour suivant
De son grabat tout beau se va levant,
Et tastonnant avecques main soigneuse
L'obscurité de la nuict sommeilleuse,
Cherche le feu, lequel il a trouvé,
Après l'avoir à son dam esprouvé.

Là d'une souche à demy consumée
Sortoit encor quelque peu de fumée,
Et soubz la cendre estoit le feu caché:
Alors Marsault avecques front panché
Sur le foyer, vient approcher sa mèche,
Et attirant un peu d'estouppe seiche
D'un fer pointu, soufle tant et si fort,
Qu'il alluma le feu jà demy mort.
L'obscurité faict place à la chandelle:
Marsault chemine, et tousjours autour d'elle
Porte la main, pour la garder du vent,
Puis ouvre un huis, qui estoit au devant.

D'un moncelet de froument il va prendre
Autant que peult la mesure comprendre,
Qui environ seize livres contient.
Il part de là, à la meule s'en vient,
Et sur un aix servant à cest affaire
Met près du mur son petit luminaire.
Alors il va desplier ses bras nuds,
Ses deux gros bras bien nerveux et charnus,
Portant de chèvre une peau hérissée
Dessus le flanc rustiquement troussée:
Prend le ballay, et tout à l'environ
Va nettoyant la meule et le gyron:

Et puis il met les mains à l'exercice,
Et à chacune ordonne son office.
Avec la gauche il faict tumber le grain
Dessoubz la meule, et avec l'autre main
Donne le tour, d'un rond qui point ne cesse.
Le blé moulu tumbe en farine espesse.
Aucunefois d'un travail successeur
La gauche tourne et soulage sa soeur:
Luy mesme aussi quelquefois se soulage,
Chantant des vers et chansons de village
Alors Catou il huche haultement.
Pour tous servans il avoit seulement

Ceste Catou, qui à sa laide mine
Montroit assez qu'elle estoit Limousine.
Les cheveux roux, et le teinct tout haslé,
La lippe enflee, et le sein avalé,
Le ventre gros, gembe grosse et grands plantes,
Et aux talons tousjours mules et fentes.
Marsault luy dit qu'elle face du feu,
Que l'eau soit chaulde, et après qu'il a veu
Son blé moulu, il le prend, il le sasse.
Le son demeure, et la farine passe.
Puis sur un aix l'agence tout soudain,
Verse l'eau tiède, et en menant la main

Tout au travers, pestrit tout pesle mesle
Avecques l'eau la farine se mesle.
Des grains de sel il y respand aussi:
L'oeuvre se forme, et devient espoissi.
Avec la paulme en rond il le façonne,
Presse le moule, et sa marque luy donne,
Le porte au feu (Catou premièrement
Avoit le lieu nettoyé proprement);
D'un test voulté il a faict sa fournaize:
Et cependant que la tuyle et la braize
Font leur devoir, Marsault ne chomme pas,
Mais se pourvoit d'autres metz et repas,

Pour ne trouver, à la manger seulette,
Fade saveur au goust de sa galette.
De chair de porc par le sel endurci
Les gros quartiers, et les jambons aussi
N'estoient pas là penduz pour son usage,
Mais seulement le rond d'un vieux fourmage
Par le milieu traversé d'un genet,
Et tout au près un vieux fagot d'aneth.
Luy donc aiant le soing de sa pasture,
Pour son disner cherche autre nourriture.
Joingnant la loge, où Marsault habitoit,
Fut un jardin, un jardin qui estoit

D'un peu d'oziers clos devant et derrière,
Et de roseaux à la canne légère:
Petit de lieu, mais d'herbes bien fourny.
Ce jardin là n'estoit pas dégarny
De ce qui sert à un pauvre mesnage:
Souvent le riche y prenoit son usage.
Quant au labeur, cela ne luy coustoit
Que l'entretien: cest entretien c'estoit
Quand quelque feste ou saison pluvieuse
Avoient rendu sa charrue ocieuse.
Marsault sçavoit les plantes disposer,
Marsault sçavoit semer et arroser.

Là se trouvoit toute herbe de potage,
Là s'espandoit la bette au grand fueillage,
Et la vinette espessement croissant,
Avec la maulve, et l'eaule verdissant.
Les chichespois y prenoient nourriture,
Oignons, pavotz d'endormante nature:
Là s'estendoit la friande laictue,
Et là s'enfloit la coucourde ventrue.
Cela n'estoit de Marsault le manger.
(Car qui estoit plus que luy ménager?)
Son revenu au peuple estoit utile,
Il en portoit certains jours à la ville,

Et puis au soir retournoit à grand joye
Léger d'espaule, et chargé de monnoye.
Bien peu souvent de la chair achetoit,
Le rouge oignon son appétit domtoit,
Et le pourreau bien teillant: quelquefois
Il se paissoit de cresson allénois,
Qui prend au nez, d'endive, et de roquette
Bonne aux vieillards. Voylà comment se traitte
Le bon Marsault, qui songeant à son cas
En son jardin va chercher son repas.
Premièrement grattant un peu la terre,
Quatre aulx espaiz de racine il déterre,

Arrache aussi des coriandres gresles,
Et du persil aux petites umbelles:
De verde rue il s'est aussi pourveu,
Puis tout joyeux s'assied auprès du feu:
Huche Catou, demande le mortier,
Plume l'oignon, prend ce qui faict mestier,
Jette le reste, et puis en belle eau frotte
Bien nettement la terreuse échalotte,
Et tout cela vous jette dans le fond
De son mortier, qui fut cavé en rond.
Des grains de sel il y met d'avantage,
Il y adjouste encores du fourmage

Dur et salé, et puis ces herbes là
Dont j'ay parlé, jette sur tout cela:
Et puis dessoubz ses aynes hérissées
De la main gauche a ses robbes troussées;
De l'autre main il va pilant les aulx,
Dont la senteur offense les nazeaux:
Le suc de l'un avec l'autre s'assemble,
Le pilon tourne et brize tout ensemble.
Lors peu à peu cestuy perd sa valeur,
Et cestuy-là: tous n'ont qu'une couleur,
Qui, pour le blanc, n'est du tout verdissante,
Ny, pour le verd, toute aussi blanchissante.

Souvent Marsault, comme tout courroucé,
Souffle, renifle, et d'un nez retroussé
Maudict ses aulx: souvent torche ses yeux
Du bout des doigts, souvent tout furieux
Va maugréant la vapeur innocente.
Desjà se faict la matière plus lente
Qu'auparavant: le pilon qui tenoit
Dans le mortier, plus lentement tournoit.
Or il y mesle un peu d'olif, et ores
Un petit fil de vinaigre, et encores
Remesle tout, et puis une autre fois
Le mesle encor: puis avecques deux doigts

Finablement le mortier environne,
Et en tourteau la matiere façonne.
Voylà comment la saulse lon faisoit,
Qui Moretum en latin se disoit.
Catou soigneuse avecques la main nette
Encependant tire aussi sa galette.
Ainsi Marsault ne craignant plus la faim
Pour ce jour-là, se dépesche soudain,
Prend son chappeau, ses guestres, et se rue
Avec ses boeufz au faict de la charrue.

TITRE Voeuz rustiques du Latin de Naugerius. II. A Ceres

Regarde, o Ceres la grande,
Danser la rustique bande
Des laboureurs assemblez
A la semence des bledz.
Fay que le grain ne pourrisse
Par la pluie, et ne perisse
Par l'hyver trop avancé
Le sillon ensemencé.

Que la malheureuse avène
Ne foisonne sur la plaine,
Ny toute autre herbe qui nuit
Au grain dont vient le bon fruict.
Qu'un fort vent meslé de gresle
Ne renverse pesle mesle
Le blé sur terre haulsé,
De telle fureur blessé.

Que les oyseaux qui ravissent,
Du froument ne se nourrissent,
Ny ces monstres d'animaulx
Qui font par tout tant maulx.
Mais fay que le champ nous rende
Avec une usure grande
Les grains par nous enserrez
Soubs les sillons labourez.

Ainsi sera. Qu'on espanche
Un plein pot de crème blanche,
Et du miel délicieux
Coulant avecques vin vieux.
Que l'hostie inviolee
Avant que d'estre immolee,
Par trois fois d'un heureux tour
Cerne ces bledz à l'entour.

C'est assez. Moissons parfaictes
Autres festes seront faictes,
Et seront tes cheveux saincts
D'espicz couronnez et ceinctz.

TITRE  D'un vanneur de blé, aux vents

A vous troppe legere,
Qui d'aele passagere
Par le monde volez,
Et d'un sifflant murmure
L'ombrageuse verdure
Doulcement esbranlez,

J'offre ces violettes,
Ces lis, et ces fleurettes,
Et ces roses icy,
Ces vermeillettes roses,
Tout freschement écloses,
Et ces oeilletz aussi.

De vostre doulce halaine
Eventez ceste plaine,
Eventez ce séjour:
Ce pendant que j'ahanne
A mon blé, que je vanne
A la chaleur du jour.

TITRE Ceres, à Bacchus et à Palès

Ceres d'espicz je couronne,
Ce pampre à Bacchus je donne,
Je donne à Palès la grande
Deux potz de laict pour offrande:
Afin que Ceres la blonde
Rende la plaine feconde,
Bacchus à la vigne rie,
Et Palès à la prairie.

TITRE  Sur le mesme subject

De fleurs, d'espics, de pampre je couronne
Palès, Ceres, Bacchus: à fin qu'icy
Le pré, le champ, et le terroy aussy
En fein, en grain, en vandange foisonne.
De chault, de gresle, et de froid qui estonne
L'herbe, l'espic, le sep, n'ayons soucy:
Aux fleurs, aux grains, aux raysins adoulcy
Soit le printemps, soit l'aesté, soit l'autonne.
Le boeuf, l'oyseau, la chèvre ne devore
L'herbe, le blé, ny le bourgeon encore.
Faucheurs, coupeurs, vandangeurs, louez donques
Le pré, le champ, le vignoble Angevin:
Granges, greniers, celiers on ne vid onques
Si pleins de fein, de froument, et de vin.

TITRE D'un berger, a pan

Robin par bois et campaignes,
Par boccaiges et montaignes,
Suivant naguere un taureau
Egaré de son troppeau;
D'un roc élevé regarde;
Void une biche fuyarde,
D'un dard la faict trébucher,
Trouve en l'antre d'un rocher
Les petiz fanneaux, qu'il donne
A Jannette sa mignonne:
Puis fait à ses compaignons
Un banquet d'aulx et d'oignons,
Faisant courrir par la trouppe
De vin d'Anjou mainte couppe:
Quant au reste, ô Dieu cornu,
Au croc de ce pin cogneu
Pour ton offrande j'apporte
La peau de la biche morte.

TITRE  D'un chasseur

Pan, des forestz habitant l'épesseur,
Pan, pié-de-bouc, Robinet ton chasseur
Accoutumé jadis de faire teste
A la fureur de mainte fiere beste,
Et par lequel à cestuy pin sacré
Tu vois encor, s'ilz te viennent à gré,
Les piedz des ours, et les hures fendues
Des vieux sangliers, pour offrande pendues:
Ores vieillard, et d'age tout voulté;
De ce grand cerf, que luy mesme a domté,
Le bois encor il te sacre et ordonne,
Digne présent d'une vieille personne,
Bien que tel oeuvre ait jadis eu l'honneur
D'estre avoué par le Thébain veneur.
Reçoy le donq pour oeuvre de jeunesse,
Et ne le croy de moindre hardiesse.

TITRE  D'un vigneron, à Bacchus

Ceste vigne tant utile,
Vigne de raysins fertile,
Tousjours coustumière d'estre
Fidèle aux voeuz de son maistre,
Ores qu'elle est bien fleurie,
Te la consacre, et dedie
Thenot vigneron d'icelle.
Fay donq, Bacchus, que par elle
Ne soit trompé de l'attente,
Qu'il a d'une telle plante:
Et que mon Anjou foisonne
Par tout en vigne aussi bonne.

TITRE De deux Amants, à Vénus

Nous deux Amans, qui d'un mesme courage
Sommes uniz en ce prochain village,
Chaste Cypris, vouons à ton autel
Avec le lis l'amaranthe immortel.
Et c'est à fin que nostre amour soit telle
Que l'amaranthe à la fleur immortelle:
Soit tousjours pure, et de telle blancheur
Que sont les lis en leur pasle frescheur,
Et que noz coeurs mesme lien assemble,
Comme ces fleurs on void joinctes ensemble.

TITRE D'une nymphe, à Diane

Une vierge chasseresse
Pleurant de laisser les bois,
Append icy son carquois,
Ses traictz, son arc, et sa lesse.
Sa mère l'a condamnée
A rompre son chaste voeu,
La liant d'un autre noeu
Dessous les loix d'Hyménee.
Mais ô fille de Latonne,
Qu'encor réclamer je doy,
Si c'est en despit de, moy,
Que tes forestz j'abandonne,
Autant qu'au bois favorable
Diane, tu m'as esté,
Sois à ma nécessité,
Lucine, autant secourable.

TITRE Epitaphe d'un chien

Ce bon Hurauld, qui souloit estre
Le mignon de Jacquet son maistre,
Hurauld venu du bas Poittou
Sur les doulces rives d'Anjou,
Pour garder le troppeau champestre:

Pendant que la bande compaigne
Des autres chiens, sur la campaigne
Dormant gisoit deçà, delà,
Faisant le guet sur ce bord là,
Où Meine à Loyre s'accompaigne:

Ce bon chien sur tous chiens fidèle
Défendit de la dent cruelle
Les aignelets, mais ce pendant
Il mourut en les defendant,
Digne de louange immortelle.

Son maistre regrettant sa perte,
L'a mis soubz ceste motte verte:
Aussi avoit bien mérité
Une telle fidélité
D'estre si dignement couverte.

Les pauvres troppeaux le gemissent,
Mais les animaulx qui ravissent,
Et les larrons s'attendent bien
D'estre maistres de nostre bien,
Et de sa mort se resjouissent.

TITRE A Vénus

Ayant après long desir
Pris de ma doulce ennemie
Quelques arres du plaisir,
Que sa rigueur me dénie,

Je t'offre ces beaux oeillets,
Vénus, je t'offre ces roses,
Dont les boutons vermeillets
Imitent les lèvres closes,

Que j'ay baisé par trois fois,
Marchant tout beau dessoubs l'ombre
De ce buisson, que tu vois:
Et n'ay sceu passet ce nombre,

Pource que la mere estoit
Auprès de là, ce me semble,
Laquelle nous aguettoit:
De peur encores j'en tremble.

Or'je te donne des fleurs:
Mais si tu fais ma rebelle
Autant piteuse à mes pleurs
Comme à mes yeux elle est belle,

Un Myrte je dédiray
Dessus les rives de Loyre,
Et sur l'écorse escriray
Ces quatre vers à ta gloire:

THENOT SUR CE BORD ICY,
A VENUS SACRE ET ORDONNE
CE MYRTE, ET LUY DONNE AUSSI
CES TROPPEAUX ET SA PERSONNE.

TITRE Estrene d'un tableau

Ce tableau, que pour t'estrener,
Isabeau, je te veux donner,
Au vif rapporte mon visage
Autant qu'on vid onques image.
Qu'ainsi soit, regarde, Isabeau,
Comme je semble à mon tableau:
La couleur du protraict est blesme,
Et la mienne est tousjours de mesme:
Sans cueur il est, sans cueur je suis,
Je n'ay point eu de cueur depuis
Qu'amour l'ostant de ma puissance,
Le meit soubs ton obéissance.
Il est muet, si suis-je moy,
Quand je me trouve devant toy.
Bref, qui nous void, voir il luy semble
Deux Amans ou tableaux ensemble.
Nous sommes différents d'un poinct,
C'est qu'amour ne le brusle point.
Et quand il sentiroit la flamme
(Comme tout par ton oeil s'enflamme),
Ainsi que de moy malheureux
Son mal ne sera langoureux,
Et les flammes continuelles
Ainsi n'ardront point ses moëlles:
Au premier feu qu'il sentira,
Soudain en cendres il ira.

TITRE  Villanelle

En ce moys delicieux,
Qu'amour toute chose incite,
Un chacun à qui mieulx mieulx
La doulceur du temps imite,
Mais une rigueur despite
Me faict pleurer mon malheur.
Belle et franche Marguerite,
Pour vous j'ay ceste douleur.

Dedans vostre oeil gracieux
Toute doulceur est escritte,
Mais la doulceur de voz yeulx
En amertume est confite.
Souvent la couleuvre habite
Dessoubs une belle fleur.
Belle et franche Marguerite,
Pour vous j'ay ceste douleur.

Or puis que je deviens vieux,
Et que rien ne me profite,
Désespéré d'avoir mieulx,
Je m'en iray rendre hermite,
Je m'en iray rendre hermite,
Pour mieulx pleurer mon malheur.
Belle et franche Marguerite,
Pour vous j'ay ceste douleur.

Mais si la faveur des Dieux
Au bois vous avoit conduitte,
Où, desperé d'avoir mieulx,
Je m'en iray rendre hermite,
Peult estre que ma poursuite
Vous feroit changer couleur.
Belle et franche Marguerite,
Pour vous j'ay ceste douleur.

TITRE Le combat d'Hercule et d'Achéloys

Ce n'est icy que je chante
Les Titanes oultrageux,
Ny ceulx que la Grèce vante,
Ny le Troien courageux:
Je ne redy l'entreprise
De Turne et du filz d'Anchise,
Et si ne rechante pas
Tydé, Capanee, Adraste,
Ny les deux fils d'Iocaste,
Ny les thessales combats.

Icy je tais la proësse
Du double honneur de Clairmont,
Dont la brave hardiesse
Domta Mambrin, et Almont.
Je laisse encore derriere
Et l'une et l'autre Guerriere:
Je laisse le bon Roger,
Le Sericain, le Tartare,
Et la vaillance barbare
Du superbe roy d'Arger.

Mais bien je chante d'Alcide
Le labeur à ceste fois,
Qui domta la force humide
Des trois formes d'Acheloys:
D'Acheloys, ce brave fleuve,
Qui feit à son dam épreuve
De sa force et de son cueur,
Soubs un corps non veritable,
Contre le bras indomtable
De tant de monstres vainqueur.

La princesse Etolienne
Avoit domté soubs ses yeux
La grandeur Herculienne,
Et ce fleuve audacieux.
L'alliance de la belle
Mille autres encor appelle,
Mais tous cèdent à ces deux.
Acheloys premier s'addresse
Au père de la princesse,
Hault assis au milieu d'eux:

"Reçoy moy (dit-il) pour gendre,
Prince Calidonien.
- Mais plus tost veuille moy prendre
(Dict le grand Aonien):
Ta fille aura pour beaupère
Celuy qui le ciel tempere.
Mille monstres surmontez
Pour douaïre je luy donne:
Pour ton service j'ordonne
Ces bras non jamais domtez."

Achéloys dit au contraire:
"J'apporte ma déité,
Plus riche et digne douaïre
Que n'est pas l'humanité.
Je suis d'un grand fleuve prince,
Je traverse ta province
En mille tours fluctueux:
Du gras limon qui arrive
Dessus ma fertile rive,
Je rends tes champs fructueux.

Contre moy n'est irritee
La grand princesse des Dieux:
Je ne cognois Eurystée,
Ny son courage odieux:
Je ne me suis; feinct un pere
Par le crime de ma mere,
Ny tous ces monstres conquis.
Roy, donques ne veuille querre
Un gendre en estrange terre,
L'ayant chés toy tout acquis."

L'amy de Déïanire
A ces mots injurieux
Soudain embraze son ire,
Et d'un regard furieux:
"Toy (dit-il) trop plus adextre
Du parler que de la dextre,
Brave tant que tu voudras,
Ton braver ne me fait honte,
Pourveu que je te surmonte
Par la force de mes bras."

Disant ces mots, il desserre
Ces bras nerveux et charnus,
Jette sa masse par terre,
Et montre ses membres nuds:
Achéloys sa robbe verte
De jongs et roseaux couverte
S'arrache de sus le doz.
Chacun d'eulx baisse la teste,
Et à la luyte s'appreste,
De nerfz, de membres, et d'os.

Leurs paulmes ilz ensablonnent,
Et leurs doz contrecourbez
Des prises qu'ilz s'entredonnent,
Sont tous meurtriz et plombez.
Qui tient, qui lasche sa prise,
Qui par force, ou par surprise
Gaingne le dessoubs des bras,
Qui ses gembes entrelasse,
Qui sans bouger de sa place
Se tient ferme sur son pas.

Long temps Hercule s'efforce,
Long temps contre ses efforts
Acheloys a moins de force
Que de pesanteur de corps:
L'un en vain travaille et sue,
L'autre tardif se remue
Non moins ferme qu'une tour,
Ou qu'un rocher qui se fonde
Immobile contre l'onde,
Qui le bat tout à l'entour.

Icy quasi hors d'haleine
Ilz prenent un peu le vent,
Et puis retentent la peine,
Plus ahurtez que devant.
De piedz, de corps, bras et teste
L'un contre l'autre s'arreste:
Deux taureaux de mesme cueur
Fiers au combat se hazardent.
Les autres craintifz regardent,
Non asseurez du vainqueur.

Trois fois Hercule repousse
La poictrine d'Acheloys,
La roideur de sa secousse
Fut vaine jusqu'à trois fois:
A la quatrieme il s'élance,
Et de sa plus grand vaillance
Met son luyteur au dessoubz,
L'estreint, le hurte, le serre,
Et luy fait mordre la terre,
Accablé soubs ses genouz.

Le Fleuve se sentant moindre
Et d'addresse et de pouvoir,
A sa force voulut joindre
Le secours de son sçavoir.
Des mains d'Hercule il s'écoule,
Et faict serpent, qui se roule,
En longs cercles va glissant,
Siffle comme une sagette,
Dardant menu sa languette
En deux pointes finissant.

"C'est de mon berceau l'ouvrage,
Dit Hercule, et qui te fait
Si prodigue de courage
Soubs un serpent contrefait?
Quand bien tu te pourrois dire
De tous les serpens le pire,
Pourtant cest Hydre n'es-tu,
Cest Hydre, qui tant fertile
Gaingnoit d'un dommage utile
Deux chefz pour un abbatu.

Toy donc soubs forme empruntée
Pense-tu bien surmonter
Ceste puissance indomtee,
Qui sceut tel monstre domter?"
Ainsi se rioit Alcide
Jà tenant ce Dieu liquide,
Qui en vain se herissant,
Se demeine, et se travaille,
Pour sortir de la tenaille
Qui va sa gorge pressant.

Voicy la dernière épreuve,
Jà d'un miracle nouveau
S'estoit déguizé le Fleuve
Soubs la forme d'un taureau,
Qui rouant son oeil terrible
D'un long muglement horrible
Remasche un peu sa fureur,
Puis d'une course elancee
S'en vient la teste baissée,
Portant la fouldre, et l'horreur.

Mais celuy, dont le courage
Ne sentit onques la peur,
Attent bravement l'orage
De ce troisième labeur:
La gembe droitte il avance,
Et d'une egale ballance
Roidissant les bras ouvers,
Des deux cornes se fait maistre,
Et d'une secousse addextre
Vous met le fleuve à l'envers.

Mais l'ire, et la force à l'heure
Hercule tant anima,
Que de la corne meilleure
Le front il luy désarma.
Du pié luy donne en la panse,
Et la corne arriere lance,
Que les Naiades alors
Ont cherement recuillie,
Et l'ont richement remplie
De leurs plus riches trésors.

L'un pour le pris de sa peine
De son peuplier couronné
Sa doulce guerrière emmeine,
L'autre demeure ecorné:
Et se couronnant de saule,
Jusqu'au dessus de l'espaule
Se tappit dedans ses eaux,
Où vergongneux il essaye
Cacher sa nouvelle playe
De ses cannes, et roseaux.

TITRE Chant de l'amour et du primtemps

Icy je ne chante pas
De Mars la guerrière troppe,
Ny les horribles combats
Des deux Seigneurs de l'Europe.

Quelque plus heureux sonneur
Sonne l'immortelle gloire,
Qui doit consacrer l'honneur
De la Françoise victoire:

Chante l'Aigle abandonné
De son Espaigne fuytive,
Et le Croissant couronné
Menant la guerre captive.

Ce pendant la saincte erreur
D'une deité plus forte
Dira la doulce fueur
Qui hors de moy me transporte.

Amour le premier des Dieux
Formant ceste masse ronde,
D'un discord mélodieux
Lia les membres du monde.

Le ciel courbe il estendit
Dessus la terre abaissée,
Et la terre en l'air pendit
D'une rondeur balencée.

D'un ordre perpetuel
Il entretient et dispose
Par un désir mutuel
L'espèce de toute chose.

D'Amour soyez donq, mes chants,
A fin que dessus voz aeles
Je raze la fleur des champs
Des neuf filles immorteles.

Autant que me semble doulx
Le traict de ma flamme vive,
Autant mes vers, soyez-vous
Rempliz de doulceur naïve.

Le blanc taureau ravisseur
Dore la saison nouvelle,
Et en nouvelle doulceur
Mon amour se renouvelle.

Si les joyeux oyselets
Dessus les verdes fleurettes
Et par les bois nouvelets
Dégoysent leurs amourettes,

Pourquoy ne diray-je aussi
Le seul plaisir de ma vie,
Puis qu'amour le veult ainsi,
Et que le ciel m'y convie?

Le flambeau, dont les chaleurs
Ardent l'antique froidure,
De mille sortes de fleurs
Repeingt la jeune verdure:

Et le Dieu, qui mes desirs
Brusle d'une saincte flamme,
Mille sortes de plaisirs
Replante dedans mon ame.

Tout ce, qui l'hyver s'est veu
Morne, transi, froid, et blesme,
Sent maintenant ce doulx feu,
Et moy je suis le feu mesme.

Des fleuves les piedz glissans
Frappent leurs plus haultes rives,
Et les sommetz verdissans
Rehaulsent leurs testes vives:

Desjà les sepz tournoyans
Autour des branches verdoient,
Jà les verdz sillons ploians
Par les campaignes ondoient.

Bacchus, Priape et Ceres,
Palès, Vertumne, et Pomonne,
Et chaque Dieu des forests
Se prepare une couronne.

Tel fut le siecle doré,
Tel sera le nostre encore
Dessoubz le sceptre honoré
De Henry, qui le redore:

Despouillant de ses butins
La monstrueuse ignorance,
Pour accabler les mutins
Dessoubz les bras de la France.

O de quel bien redoublé
L'Europe sera saisie,
Si son repoz n'est troublé
Par le tyran de l'Asie!

Lors je seray le tesmoing
D'une victoire si belle,
Ce pendant un autre soing
Plus doulcement me r'appelle.

Amour, si ta déité,
Des déitez la plus saincte,
Fut dès ma nativité
En moy divinement peincte:

Si tu es tout bon, et beau,
Et si tu m'as faict notoire,
Que ton céleste flambeau
Ne jette point flamme noire:

De quelle riche couleur
Peindray-je ma poësie
Pour descrire la valeur
Que j'ay sur toutes choisie?

Tous les verds tresors des cieux,
Riche ornement de la plaine,
Représentent à mes yeux
L'object de ma doulce peine.

Je voy dedans ces oeillets
Rougir les deux lèvres closes
Dont les boutons vermeillets
Blesmissent le teinct des roses.

Je voy pallir dans ces liz,
Qui en longueur se blanchissent,
La nege des doigts polis,
Qui en dix perles finissent.

Voyant sur nostre sejour
La belle aulbe retournee,
Pour seréner d'un beau jour
La lumière nouveau-née,

Je voy le blanc et vermeil
De celle face tant claire,
Dont l'un et l'autre soleil
A mes tenèbres esclaire.

Voyant ces rayons ardents
Dessus le crystal de l'onde,
Qui frizent par le dedans
Le fond de l'arene blonde,

Je voy les ondes encor
De ces tresses blondelettes,
Qui se crespent dessous l'or
Des argentines perlettes.

Le sep, qui estreint si fort
De l'orme la branche neuve,
Armant l'un et l'autre bord
Du long rampart de mon fleuve,

Ressemble ces noeudz espars,
Qui sur le front de madame
Enlaçent de toutes parts
Mon cueur, mon corps, et mon ame.

Ce vent, qui raze les flancz
De la plaine coloree,
A longs souspirs doulx souflans,
Qui rident l'onde azuree,

M'inspire un doulx souvenir
De ceste haleine tant doulce,
Qui fait doulcement venir
Et plus doulcement repoulse

Les deux sommetz endurciz
De ces blancz coutaux d'ivoyre,
Comme les flots adoulciz,
Qui baisent les bords de Loyre.

L'argentin de ces ruisseaux
Qui paisiblement murmurent,
Soubz le fraiz des arbrisseaux
Qui les rivages emmurent,

Resent celle doulce voix,
Voix celeste, et nompareille,
Qui m'a plus de mille fois
Succé l'ame par l'oreille.

Vous donq'amoureux oyseaux,
Soit aux bois, soit aux campaignes,
Accordez au bruit des eaux,
Qui tumbent de ces montaignes:

Dont l'immortelle verdeur
De mille fleurs diapree
Embasme de son odeur
Le verd honneur de la pree.

Icy dedier je veulx
Un autel à ma Déesse,
Pour y consacrer les voeus
Que ma Muse luy addresse.

De fleurs et de rameaux verds
Sera la riche peinture,
Et la rondeur de mes vers
Y servira de ceinture.

Qu'il n'y ait en ce beau clos
Branche, qui ne reverdisse,
Bouton, qui ne soit déclos,
Ny herbe, qui ne florisse.

Jamais n'y faille le thyn,
L'oeillet, le lis, ny la rose,
Ny la fleur, qui au matin
Est ouverte, et au soir close.

Jamais n'y faille le miel,
Ny le laict, ny la rosee,
Et de la manne du ciel
Tousjours soit l'herbe arrosee.

Tousjours y facent leur tour
Les carrieres ondoyantes,
Tousjours les bois à l'entour
Courbent leurs cymes ployantes.

De nuict, sur l'humide front
Des fleurs de vermeil escrittes,
Y viennent danser en rond
Les Nymphes et les Charites.

De jour, lors que le Soleil
Darde sa flamme plus grande,
Y viennent prendre sommeil
Diane, et sa chaste bande.

Dessus les sièges herbuz
Pallisse la verde Olive,
Et le verd tronc de Phoebus
Y ait sa perruque vive.

Pasteurs, que de ces chappeaux
Chacun ait sa teste ceincte,
Mais n'y menez vos troppeaux,
Car toute l'herbe en est saincte.

TITRE Chant de l'amour, et de l'hyver

Ores, que mon Roy s'efforce,
Malgré l'hyver, et la force
D'Orion le pluvieux,
De suivre l'heur de sa gloire,
Et l'honneur de la victoire
Que luy promettent les Dieux,

Amour suivant l'entreprise
De sa despouille conquise
M'a guidé jusques icy:
Où sa déité compaigne
Suit par la veuve campaigne
Et mes pas, et mon soucy.

Les longs souspirs de ma plaincte,
Dessus la plaine depeincte
S'en volent de toutes parts,
Et des vents l'haleine forte
Evanouis les emporte
Parmy ce grand vague espars.

Ponthus, que l'amour affole
D'une erreur sainctement fole,
Ponthus, l'honneur Masconnoys,
Et toy, le plus grand qu'on voye,
Dont le sainct myrte verdoye
Dessus le bord Vandomoys:

Si encores vous allume
La fureur, qui vostre plume
Ballança d'un vol si hault,
Empennez les flancz de celle
Qui tire une plus basse aele,
De peur de prendre le sault.

Si autrefois j'ay faict dire
Au gay fredon de ma lyre
Le primtemps d'une beauté,
Il fault, il fault à ceste heure
Qu'éternellement je pleure
L'hyver d'une cruauté.

Puis qu'esloingnant la lumiere
De la beauté coustumiere
D'estre un soleil à mes yeux,
Je sens ma triste pensée
Ardentement englacée
D'un aquilon furieux.

L'Astre, dont la saincte flamme
Au plus joyeux de mon ame
Pluvoit un primtemps de fleurs,
Plus ne gresle en mon courage
Qu'un perpetuel orage
Et de souspirs et de pleurs.

Les pleurs et souspirs ensemble
Que sur la plaine j'assemble,
Croissent la pluie et les vents:
Et les pensers qui me gelent,
En mon estomac ne celent
Que sanglots s'entresuivans

Plus dru que ne chet la gresle,
Qui en petillant se mesle
Aux ondoyans tourbillons,
Quand la fureur de la bize
Casse, arrache, froisse, brise
L'honneur des jaunes sillons.

Plus furieuse ne vante
L'impitoyable tormente
Que deux vents contraires font,
Que diversement m'agitent
Mille souciz qui habitent
De mon cueur au plus profond.

Mais quelque soing adversaire
Qui s'oppose à son contraire,
Amour est tousjours vainqueur:
Tousjours celle, qui me lyme
Tient de mes pensers la cyme,
Comme royne de mon cueur.

Ainsi les eaux des montaignes,
Soudaine horreur des campaignes,
Vont un grand fleuve animer:
Luy, qui d'une vive source
Pique une plus brave course,
Les emporte dans la mer.

Bien que l'oeil, qui tout regarde,
Oeil, de qui la lampe darde
Les rayons de nostre jour,
N'ait rien veu encor au monde,
Qui perdurable se fonde
D'un immuable séjour:

Si void-il tousjours ma peine
Opinïastre et certaine,
Soit que du blanc ravisseur
Il dore la riche corne,
Soit qu'il entre au Capricorne
Par le cercle traverseur:

Dédaignant la face veuve
De la terre autrefois neuve,
Le chef vieillart des forests,
Des prez la toison mouillee,
Et la plaine despouillee
Du blond honneur de Cérès.

Comme autrefois la nature
Au plus gay de sa peinture
Me figuroit les beautez,
Dont le printemps de madame
Faisoit esclore en mon ame
Mille belles nouveautez.

Ainsi le ciel me r'apporte
Avecques la saison morte
Une mortelle froideur,
Pour estre eslongné de celle
Dont la divine estincelle
Tient ma vie en sa verdeur.

Je ne voy roc, ny montaigne,
Pré, rivière, ny campaigne,
Bois, ny solitaires lieux,
Antre, ruisseau, ny fonteine,
Qui la face de ma peine
Ne représente à mes yeux.

Je me plaings de ta nature,
Amour, veu que ta poincture
N'époinçonne les oyseaux
Fors en la saison nouvelle,
Lors que ta flesche cruelle
Sonde le plus creux des eaux.

Mais ta cruauté felonne
Tousjours, tousjours m'aiguillonne
D'un perpétuel retour,
Soit au temps de la froidure,
Soit que la jeune verdure
Déride le front du jour.

Heureux trois fois, voire quatre,
Le soldat qui va rabattre
D'Espagne le brave effort,
Et qui loing de sa province,
Devant les yeux de son prince.
S'acquiert une belle mort.

Heureuse, ô heureuse encore
La vive mort, qui decore
Les indomtez Chevaliers,
Qui sur un mont de gendarmes
Tumbent soubs le faix des armes
Au plus espais des milliers.

Voz mors tousjours honnorées
Seront des vostres pleurees,
Mon Roy vous regrettera:
Desjà la France en souspire,
Et la Vandomoise lyre
Vostre vertu chantera.

Mais moy chetif, qui demeure,
Helas! il fault que je meure
Non devant les yeux des Roys,
Sur la guerriere campagne
Rouge du sang de l'Espagne,
Mais soubs l'honneur de ces bois.

Bois tristes et solitaires,
De ma peine secretaires,
Où l'Amour, qui me conduit,
Au plus chauld de ses allarmes
Baigne souvent de mes larmes
L'humide sein de la nuict.

Là je resonge sans cesse
L'heureux soir, que ma Déesse
Lisoit la carte des cieux,
Au doigt me montrant la face
De mille flambeaux, qu'efface
Le double feu de ses yeux.

Là le tyran de ma vie
Sur ma liberté ravie
Exerce cent mille tors,
Là là ma doulce guerriere
Sourde à ma vaine priere
Me livre cent mille morts.

Je voy la fuyante suyte
D'une eau sillonnant sa fuyte
Au pié d'un rocher moussu,
Fendant le doz d'une pree
Estroittement emmuree
D'un double tertre bossu.

Sur l'un quelquefois ondoient
Mille sillons qui blondoient,
Sur l'autre sont les murs vieux,
Hideux de ronces, et d'hierre:
Séjour, qui le tige enserre
De mes maternelz ayeux.

Là mes cendres je dédie,
Mais à ces fleurs je supplie,
Et à ces herbes aussi,
Au myrte, au laurier encore,
Et à l'arbre, qui m'honore,
Ne croistre jamais icy.

Jamais n'y croissent les roses,
Ny les fleurettes descloses,
Jamais le rousoiant miel
N'y coule dessus ma tumbe:
Ou si quelque chose y tumbe,
Que ce soit l'ire du ciel.

Que les oiseletz s'y taisent,
Que les ruisseaux s'y appaisent,
Que l'an veuf de fleurs et fruicts
Autre saison n'y r'ameine,
Sinon l'horreur de ma peine,
Et l'hyver de mes ennuis.

Au croc d'une vieille souche,
Qui d'un doz courbé se couche
Dessus le front de ces eaux,
Soit ceste harpe attachee,
Indigne d'estre accrochee
A ces jeunes arbrisseaux.

Vous donq'troppe Délienne,
Et vous l'Acidalienne,
Cherchez ailleurs vos esbas.
Faunes, Satyres, Dryades,
Pour trepigner voz aubades
N'apportez icy voz pas.

Mais si quelqu'un d'adventure
Sur la triste sepulture
D'un pas errant est guidé,
Ces vers il y puisse lire
Engravez soubs une lyre,
Sur l'escorse au front ridé:

C'estoit la lyre Angevine
D'un que sa toute-divine
A conduit au dernier poinct,
Par une ennuieuse absence,
Pource qu'il n'eut la puissance
De vivre, et ne la voir point.

TITRE De sa peine, et des beautez de sa dame

Il me plaist icy de peindre,
Mieulx que ne la sçauroit feindre
Un Apelle ingenieux,
Ma peine contr'imitee
Sur la belle Pasithee,
Seule idole de mes yeux.

C'est mon feu, c'est ma cordelle,
Mon froid, ma flesche mortelle;
C'est mon aigle devorant,
Qui m'ard, lie, englace, et blesse,
Et qui devore sans cesse
Mon cueur sans cesse mourant.

De l'oeil sort ma flamme vive,
L'or des cheveux me captive,
Par la rigueur suis gelé,
La main en cinq traicts s'allonge,
Et le cruel qui me ronge,
C'est ce petit Dieu aelé.

Vénus feit l'oeil que j'adore,
Son chef fut pris de l'Aurore,
Diane son cueur donna,
Pallas sa main tant prisée,
Et sur une ongle aguisée
Mon torment se façonna.

Son oeil les astres surmonte,
A l'or ses tresses font honte,
Le fer cede à sa rigueur,
Sa main l'alebastre passe,
Et sur le beau de sa face,
Se niche l'oiseau vaincueur,

Qui la seule mort doit craindre,
Onde pour ma flamme esteindre,
Main pour mes noeuds délacer,
Soleil pour ma glace fondre,
Pavois pour aux coups respondre,
Et voix pour l'oiseau chasser.

Pour me vanger je souhette
L'un se changer en planette.
L'autre en metal qui mieux luit,
Le tiers au cueur d'un vieil arbre,
Le quart en ivoyre, ou marbre,
Et l'autre en oiseau de nuict.

Ou que mes nerfz, et mes veines
Se transforment en fonteines,
Mon col en fer pour trencher,
En feu le froid qui m'englace,
Mon estomac en cuirasse,
Et mon cueur en un rocher.

TITRE A Olivier de Magni sur les perfections de sa dame

Quand je contemple les beautez
De tant de rares nouveautez,
Qui en ta Nymphe nompareille
Des cieux annoncent la merveille,
Il me semble voir les couleurs.
De tant et tant de belles fleurs

Que la jeune saison desserre
Du sein amoureux de la terre.
Icy le lis est blanchissant,
Là est la rose rougissant,
Et là est la plaine paree
De mainte autre fleur bigaree.

Et comme on void la teste bas
La vierge marchant pas à pas
Despouiller la rive fleurie
De verd email de la prairie,
Dont ayant son giron remply,
Elle d'un tortueux reply
Façonne une belle couronne,
Dont son beau chef elle environne:
Ainsi ta Muse çà et là,
Soingneuse cuillant tout cela
Qui fleurit en l'esprit de celle
Dont tu sens la vive estincelle,
Ayant choisi tout le plus beau,
Façonne le tour d'un chappeau,
Dont une couronne elle appreste.
Eternel honneur de ta teste.

Là donques, Magni, ce pendant
Que l'Amour va tes yeux bendant,
Chante d'Amour, et de la dame
Qui est maistresse de ton ame.
En vain tu tenteras les sons
De ces amoureuses chansons,
N'estant plus ta lyre allumée
De son ardeur accoustumée.

Ainsi quand la prophete horreur
Epoinçonne de sa fureur
Le cueur despit de la prestresse
Grondant sous le Dieu qui la presse,
Elle contraincte de chanter,
Ne cesse de se tormenter,
Et d'un mugler espovantable
Mesle l'obscur au véritable.

Mais quand le Dieu s'en est allé,
Soudain son courage affolé
Devient rassis, et la prophete
Clost soudain la bouche muette.
Croy moy, Magny, et je le sçay
Pource que j'en ay faict l'essay,
Mal voluntiers chante la bouche
De l'Amour qui au cueur ne touche.
Du temps que j'estois amoureux,
Rien que les souspirs langoureux
Ne me plaisoit, et rien ma lyre
Rien que l'Amour ne sçavoit dire.
Par tout je trouvois argument
De me feindre un nouveau torment,
Et ne trouvois roc ny fonteine
Qui ne representast ma peine.

Il me sembloit qu'antres et bois
Piteux respondoient à ma voix,
Et me sembloit que mes prieres
Arrestoient le cours des rivieres.
Il me sembloit que tout l'honneur,
Le beau, la glace, et le bon heur,
Fust coulé du ciel en la belle
Qui m'estoit doucement rebelle.

Toutes les roses et les lis,
Les oeillets freschement cueillis,
Toutes les perles, et encore
Tout ce qui luit dessous l'aurore:
Tout l'ivoyre, tout le crystal,
Et tout le plus riche metal,
Tout le marbre, tout le porphyre,
Et si rien plus beau se peult dire:
Tout le ciel n'eut assez esté
Pour bien descrire sa beauté,
Et n'estoit à ma peine egale
Celle d'un Sisyphe ou Tantale.

Bref, fust de nuict ou fust de jour,
Je ne songeois rien que l'Amour,
Et n'avois gravé dedans l'ame.
Autre protraict que de ma Dame.
Ainsi le malade alteré,
Qui d'un desir demesuré:
Demande l'eau, quand plus la fievre
A peingt la soif dessus sa levre:
Il ne se peingt dans le cerveau
Autre figure que de l'eau,
Et le feu qui brusle ses veines
Ne le faict songer qu'en fonteines.
Et rien je ne songeois aussi
Que l'object de mon doulx soucy,
Lors que mon ame longoureuse
Brusloit en sa fièvre amoureuse.

Mais depuis que l'age, et le soing,
Me faisant regarder plus loing,
M'osta ce voyle, et que les choses
Veritables se sont décloses,
J'ay rougy de me voir deceu,
Et depuis ma lyre n'a sceu
Chanter l'Amour, et rien ma Muse
Rient tant que l'Amour ne refuse.

Si est-ce pourtant que je puis
Me vanter qu'en France je suis
Des premiers qui ont ozé dire
Leurs amours sur la Thusque lyre.
Et mon Olive (soit ce nom
D'Olive veritable, ou non)
Se peult vanter d'avoir première
Salué la doulce lumiere.

Depuis, d'autres meilleurs esprits
Quittant plus hault oeuvre entrepris,
Ont (mais avecques plus de grace)
Couru par ceste mesme trace.

Entre lesquelz tes vers n'ont pas
Des derniers advancé leurs pas,
Vers bien dignes que lon leur donne
Un jour la plus belle couronne:
Pour avoir le premier de tous
Chanté l'Amour d'un style doulx,
Le traittant non en rude maistre,
Mais ainsi qu'un enfant doit estre:
Non comme ceulx, dont la grandeur
Eprise de plus haulte ardeur,
Ne peult trouver sinon à peine
Les accords d'une doulce veine.

Aussi chacun n'a pas les doigts,
L'archet, la lyre, ny la voix
Pour chanter l'Amour, et l'audace
Ne convient à la chose basse.
Quand Hercule amoureux filoit,
En filant souvent il souloit
Rompre les fuseaux, et sa dextre
A la masse estoit plus addextre.

Et cestuy-là, dont la fureur
N'est que pour la fouldre et l'horreur,
S'il fault que l'Amour il accorde
Bien souvent rompt plus d'une chorde.
Il est malaisé de changer
Son naïf en un estranger,
Et Achille entre les pucelles
Convenoit mal avecques elles.

Or donc Magny, puis que le ciel
A confict d'un attique miel
Tes vers sucrez, laisse les armes,
Et chante l'amour et tes larmes:
Estant certain, quoy que tu sois,
Qu'entre les poëtes François
Tu tiendras le lieu d'un Catulle,
D'un second Properce, ou Tibulle.

Mais moy que veulx-je plus chanter.
Pour nostre France contenter,
Si de tant d'amour qu'on souspire
La France ne faict plus que rire?

Et à bon droit, puis qu'en avant
Autant l'indocte que sçavant
Met son ouvrage, et que la France
Favorise encor l'ignorance.

Nostre François qui bassement
Se traynoit au commencement,
Soubs Henry, d'une audace honneste,
Oza premier lever la teste.

Mais depuis les premiers auteurs,
Un tas de sots imitateurs,
Enflans leurs vaines poësies
De monstrueuses fantasies,
Ont tout gasté: et ceulx qui ont
Le mieulx escrit, pource qu'ilz sont
Pressez de la tourbe ignorante,
Leur gloire n'est point apparente.

Donques, Magny, te tairas-tu?
Non, tu chanteras la vertu
De ton grand Avanson, qui use
De plu grand'doulceur à ta Muse,
Mariant au grave soucy
La Muse et la Musique aussi,
Comme un Mécène dont la gloire
Doit à Virgile sa memoire.

Le ciel, ains que tu fusses né,
T'avoit poëte destiné,
Et t'avoit destiné pour plaire
Au sçavant et au populaire.

Rare present, et qu'icy bas
Le ciel à tous ne donne pas:
Bien heureux celuy qui assemble
L'utile et le doulx tout ensemble.

Là donc, et d'un plus heureux son
Chante l'heur de ton Avanson
Qui d'une trompeuse asseurance
N'abusera ton esperance,
Defraudant ta simplicité
Du loyer qu'elle a mérité,
Et se fraudant de la louange
Que tu luy dois en contrechange.

Et que peult un homme de nom
Mieulx acheter qu'un beau renom?
L'honneur est le present plus rare,
Et tu n'es de grands biens avare.

Mais pourquoy fais-je un si long tour,
Ne voulant parler que d'Amour?
Tay-toy donc, ma lyre, ou accorde
Ton premier chant dessus ta chorde.

Et toy, Magny, puis que ton cueur
Sent encor l'Archerot vainqueur,
Chante d'Amour, et de la belle
Pendant que tu la trouves telle.

Tout ce que nous cachent les cieulx,
Tout ce que nous celent les Dieux,
Et tous les secrets que la terre,
Dedans ses abysmes enserre,
Tout cela que l'oeil apperçoit,
Tout cela que l'esprit conçoit,
Est du poëte, et l'escritture
N'est qu'une parlante peinture.

Or si l'Amour premierement
Courba sur notre firmament,
Ballançant et la terre et l'onde
D'une forme egalement ronde:
S'il est, comme chantent noz vers,
L'esprit moteur de l'Univers,
Et si les semences des choses
Sont en luy divinement closes:
Amour auquel tout est suject,
Du poëte est le seul object,
Et à bon droit celuy se vante
De tout chanter, qui l'Amour chante.

Donques, Magny, pour te vanter
Que tes vers sçavent tout chanter,
Chante l'Amour, et autre chose
Pour argument ne te propose.
Couronne tes affections
De la fleur des perfections.

Dont le ciel ta maistresse honnore
Comme une seconde Pandore.
Mais las, mon Magny, garde toy,
Si en quelque legere foy
Tu as ton amour arrestée,
D'estre un second Epimethee.

TITRE Contre les petrarquistes

J'ay oublié l'art de Petrarquizer,
Je veulx d'Amour franchement deviser,
Sans vous flatter, et sans me deguizer:
Ceulx qui font tant de plaintes,
N'ont pas le quart d'une vraye amitié,
Et n'ont pas tant de peine la moitié,
Comme leurs yeux, pour vous faire pitié,
Jettent de larmes feintes.

Ce n'est que feu de leurs froides chaleurs,
Ce n'est qu'horreur de leurs feintes douleurs,
Ce n'est encor de leurs souspirs et pleurs
Que vents, pluye, et orages:
Et bref, ce n'est à ouir leurs chansons,
De leurs amours que flammes et glaçons,
Flesches, liens, et mille autres façons
De semblables oultrages.

De vos beautez, ce n'est que tout fin or,
Perles, crystal, marbre, et ivoyre encor,
Et tout l'honneur de l'indique thrésor,
Fleurs, lis, oeillets, et roses:
De vos doulceurs ce n'est que sucre et miel,
De voz rigueurs n'est qu'aloës, et fiel;
De vos esprits, c'est tout ce que le ciel
Tient de graces encloses.

Puis tout soudain ilz vous font mille tors,
Disant, que voir voz blonds cheveux retors,
Vos yeux archers, autheurs de mille mors,
Et la forme excellente
De ce que peult l'accoustrement couver,
Diane en l'onde il vaudroit mieux trouver,
Ou voir Meduze, ou au cours s'esprouver
Avecques Atalante.

S'il faut parler de vostre jour natal,
Vostre ascendant heureusement fatal
De vostre chef écarta tout le mal
Qui aux humains peult nuire.
Quant au trespas, sça'vous quand ce sera
Que vostre esprit le monde laissera?
Ce sera lors que là-hault on voyra
Un nouvel Astre luire.

Si pour sembler autre que je ne suis,
Je me plaisois à masquer mes ennuis,
J'irois au fond des éternelles nuictz
Plein d'horreur inhumaine:
Là d'un Sisyphe, et là d'un Ixion
J'esprouverois toute l'affliction,
Et l'estomac, qui pour punition,
Vit et meurt à sa peine.

De vos beautez, sça'vous que j'en dirois?
De voz deux yeux deux astres je ferois,
Voz blonds cheveux en or je changerois,
Et voz mains en ivoyre:
Quant est du teinct, je le peindrois trop mieux
Que le matin ne colore les cieux:
Bref, vous seriez belles comme les Dieux,
Si vous me vouliez croire.

Mais cest Enfer de vaines passions,
Ce Paradis de belles fictions.
Deguizemens de noz affections,
Ce sont peinctures vaines:
Qui donnent plus de plaisir aux lisans
Que vos beautez à tous voz courtisans,
Et qu'au plus fol de tous ces bien-disans,
Vous ne donnez de peines.

Voz beautez donq leur servent d'argumens,
Et ne leur fault de meilleurs instrumens,
Pour les tirer tous vifz des monumens:
Aussi, comme je pense,
Sans qu'autrement vous les récompensez
De tant d'ennuis mieux escrits que pensez,
Amour les a de peine dispensez,
Et vous de recompense.

Si je n'ay peingt les miens dessus le front,
Et les assaults que voz beautez me font,
Si sont-ilz bien gravez au plus profond
De ma volunté franche:
Non comme un tas de vains admirateurs,
Qui font ainsi par leurs souspirs menteurs
Et par leurs vers honteusement flateurs
Rougir la carte blanche.

Il n'y a roc, qui n'entende leur voix,
Leurs piteux cris ont faict cent mille fois
Pleurer les monts, les plaines, et les bois,
Les antres, et fonteines:
Bref, il n'y a ny solitaires lieux,
Ny lieux hantez, voyre mesmes les cieux,
Qui çà et là ne montrent à leurs yeux
L'image de leurs peines.

Cestuy-là porte en son cueur fluctueux
De l'Océan les flots tumultueux,
Cestuy l'horreur des vents impetueux
Sortans de leur caverne:
L'un d'un Caucase, et Montgibel se plaingt,
L'autre en veillant plus de songes se peingt,
Qu'il n'en fut onq en cest orme, qu'on feinct
En la fosse d'Averne.

Qui contrefaict ce Tantale mourant
Bruslé de soif au milieu d'un torrent:
Qui repaissant un aigle dévorant,
S'accoustre en Promethee:
Et qui encor par un plus chaste voeu,
En se bruslant, veult Hercule estre veu,
Mais qui se mue en eau, air, terre et feu,
Comme un second Protee.

L'un meurt de froid, et l'autre meurt de chault,
L'un vole bas, et l'autre vole hault,
L'un est chetif, l'autre a ce qu'il luy fault,
L'un sur l'esprit se fonde,
L'autre s'arreste à la beauté du corps:
On ne vid onq si horribles discords
En ce cahos, qui troubloit les accords
Dont fut basty le monde.

Quelque autre après, ayant subtilement
Trouvé l'accord de chacun élément,
Façonne un rond tendant egalement
Au centre de son ame:
Son firmament est peinct sur un beau front,
Tous ses désirs sont balancez en rond,
Son pole Artiq'et Antartiq', ce sont
Les beaux yeux de sa Dame.

Cestuy, voulant plus simplement aymer,
Veult un Properce, et Ovide exprimer,
Et voudroit bien encor se transformer
En l'esprit d'un Tibulle:
Mais cestuy-là, comme un Petrarque ardent,
Va son amour et son style fardant,
Cest autre après va le sien mignardant,
Comme un second Catulle.

Quelque autre encor la terre dedaignant
Va du tiers ciel les secrets enseignant,
Et de l'Amour, où il se va baignant,
Tire une quinte essence:
Mais quant à moy, qui plus terrestre suis,
Et n'ayme rien, que ce qu'aymer je puis,
Le plus subtil, qu'en amour je poursuis,
S'appelle jouissance.

Je ne veulx point sçavoir, si l'amitié
Prit du facteur, qui jadis eut pitié
Du pauvre Tout fendu par la moitié,
Sa celeste origine:
Vous souhaitter autant de bien qu'à moy,
Vous estimer autant comme je doy,
Avoir de vous le loier de ma foy,
Voilà mon Androgyne.

Noz bons ayeulx, qui cest art demenoient,
Pour en parler, Pétrarque n'apprenoient,
Ains franchement leur Dame entretenoient
Sans fard ou couverture:
Mais aussi tost qu'Amour s'est faict sçavant,
Luy, qui estoit François au paravant,
Est devenu flatteur, et decevant,
Et de Thusque nature.

Si vous trouvez quelque importunité
En mon amour, qui vostre humanité
Préfère trop à la divinité,
De voz graces cachees,
Changez ce corps, object de mon ennuy:
Alors je croy que de moy ny d'autruy,
Quelque beauté que l'esprit ait en luy,
Vous ne serez cherchees.

Et qu'ainsi soit, quand les hyvers nuisans
Auront seiché la fleur de voz beaux ans,
Ridé ce marbre, esteinct ces feuz luisans,
Quand vous voirez encore
Ces cheveux d'or en argent se changer,
De ce beau sein l'ivoyre s'allonger,
Ces lis fanir, et de vous s'estranger
Ce beau teinct de l'Aurore,

Qui pensez-vous qui vous aille chercher,
Qui vous adore, ou qui daigne toucher
Ce corps divin, que vous tenez tant cher?
Vostre beauté passee.
Ressemblera un jardin à noz yeux
Riand naguère aux hommes, et aux Dieux,
Ores faschant de son regard les cieux
Et l'humaine pensee.

N'attendez donq que la grand faux du Temps
Moissonne ainsi la fleur de voz primtemps,
Qui rend les Dieux, et les hommes contents:
Les ans, qui peu séjournent,
Ne laissent rien, que regrets et souspirs,
Et empennez de nos meilleurs désirs,
Avecques eux emportent noz plaisirs,
Qui jamais ne retournent.

Je ry souvent, voiant pleurer ces fouls,
Qui mille fois voudroient mourir pour vous,
Si vous croyez de leur parler si doulx
Le parjure artifice:
Mais quant à moy, sans feindre ny pleurer,
Touchant ce poinct, je vous puis asseurer,
Que je veulx sain et dispos demeurer,
Pour vous faire service.

De voz beautez je diray seulement,
Que si mon oeil ne juge folement,
Vostre beauté est joincte également
A vostre bonne grace:
De mon amour, que mon affection
Est arrivée à la perfection
De ce qu'on peult avoir de passion
Pour une belle face.

Si toutefois Petrarque vous plaist mieux,
Je reprendray mon chant melodieux,
Et voleray jusq'au séjour des Dieux
D'une aele mieux guidee:
Là dans le sein de leurs divinitez
Je choisiray cent mille nouveautez,
Dont je peindray vos plus grandes beautez
Sur la plus belle Idee.

TITRE Elégie d'amour

S'il m'en souvient, vous me distes un jour,
En vous tenant quelque propos d'Amour,
Que vous n'estiez de si léger courage
Que de juger du cueur par le visage,
Qu'amour si tost ne se peult enflammer,
Qu'il fault premier cognoistre que d'aymer,
Et que hastif je voulois faire gerbe
D'une moisson qui est encor en herbe.
Voz argumens sont fort à redoubter,
Mais s'il vous plaist mes raisons escouter,
Vous cognoistrez qu'à vaincre ilz sont faciles,
Et qu'ilz ne sont ny Hectors ny Achilles.

Quant au premier, je ne veulx soustenir
Que vous deviez pour oracle tenir
Tout ce qu'on dict, ny que (soit vraye ou feincte)
Dessus le front tousjours l'amour soit peincte.
Les cueurs humains un labyrinthe sont,
Qui maints destours, maintes cachettes ont,
Où l'on se perd, qui n'a le fil pour guide
D'un bon esprit et jugement solide.

Or avez-vous l'esprit si cler-voyant,
Que nul destour, tant soit-il fourvoyant,
Voz pas certains pouroit tromper en sorte,
Qu'ilz n'ay'nt tousjours la raison pour escorte.

Vos yeux, ma Dame, ont pouvoir de perser
La nue espesse, et le ciel traverser,
Passer le roc, sonder le creux de l'onde,
Et voyager soubs la terre profonde.

Qui pouroit donc empescher leur vigueur
De penetrer au plus profond d'un cueur,
Et là au vray descouvrir la pensée
D'un amoureux, s'elle est saine ou blessée?
Quant est de moy, je ne pris onq plaisir
A contre-faire un amoureux desir,
Comme ceulx-là qui ayment par la plume,
Et, sans aymer, font l'amour par coustume.

Je ne suis point si subtil artizan,
Que de pouvoir d'un parler courtizan
D'un faulx souspir, et d'une larme feincte,
Montrer dehors une amitié contraincte;
Dissimulant mon visage par art,
Car je ne suis ny Tuscan, ny Lombard.

Qu'amour si tost en noz cueurs ne s'enflamme,
Certainement je confesse, ma Dame,
Que qui de soy ne peult enflammer,
Le temps luy sert de beaucoup à aymer:
Et n'a dict mal, qui dict qu'à sa naissance
L'amour est foyble, et de peu de puissance.

Mais il s'entend de ces froides amours
Qui sont ainsi qu'on void un petit ours,
Lequel n'est rien qu'une masse difforme,
A qui sa mere en lechant donne forme.

Le vray amour naist du premier regard;
Et ne veult point se façonner par art:
Et c'est pourquoy ces moitiez separees,
Estans jadis par le monde egarees,
Se retrouvant si bien se rejoingnoient,
Que jamais plus elles ne s'esloingnoient.

J'ay plusieurs poincts, que je pourois induire
A ce propos, si je voulois deduire
Ce faict au long, et demonstrer comment
L'amour s'engendre en nous premièrement,
Quelle est sa fin, son essence, et nature,
D'où vient souvent qu'on ayme à l'aventure
Un incogneu, et ne sçait-on pourquoy,
Fors que l'on trouve en luy je ne sçay quoy,
Qui à l'aymer par force nous incite;
Comme le fer, qui suyt la calamite.

Je parlerois d'autres sortes d'amours,
Mais ce propos est de trop long discours,
Et me suffit vous avoir faict cognoistre
Que par le temps mon amour ne peult croistre.
Quand à vouloir faire preuve de moy,
Si vous vouliez pour gage de ma foy
Ma propre vie, ayant receu tel gage,
Vous auriez faict à vous-mesmes dommage,
Perdant en moy un fidèle servant,
Qui ne vous peult servir, s'il n'est vivant.

Je suis content d'endurer mille peines,
Mille souspirs, mille complaintes vaines,
Mille desdaings, et refus rigoureux,
Si autrement on n'est point amoureux:
Mais s'il vous plaist imiter la clemence
De cestuy-là, dont la bonté immense
Ayant esgard à nostre infirmité
Nous donne plus que n'avons merité;
Vous me ferez de vous-mesmes la grace
Que sans mérite envers vous je pourchasse:
Sans qu'avec peine et longue passion
J'ayë vers vous moindre obligation;
Comme j'aurois, et telle jouissance
Ne seroit grace, ains plus tost recompense.

Quant à vouloir en herbe moissonner
Ce qu'en espy vous me pourriez donner
Avec le temps, si j'avois la science
De le gaingner avecques patience,
Je ne vouldrois qu'on me peust reprocher
Que les fruicts verds je voulusse arracher,
Ne que si fol ou si hastif je feusse,
Que leur saison attendre je ne peusse:
Mais ne peult-on l'amour assaisonner,
Comme les fruicts, et par art luy donner
Maturité, sans bien souvent attendre
Si longuement, pour le trouver plus tendre,
Que par le temps, ou autre deffaveur
Il ayt perdu le goust et la saveur?

Les fruicts d'amour sont de nature telle,
Qu'ilz plaisent plus en leur saison nouvelle
Qu'en leur hyver, d'autant que leur verdeur
Ne se meurit jamais par la froideur,
Et n'ont le goust ny la couleur si franche,
Quand de soymesme ilz tumbent de la branche.
L'amour, ma Dame, en mon affection
Est arrivé à sa perfection,
Et ne pouroit ny le temps n'y l'usage
Y adjouter un seul poinct d'avantage.

Donques pourquoy en sont les fruicts trop verds?
Prenez le cas que cinq ou six hyvers
Soi'nt jà passez, et qu'avec longue peine
Ilz soi'nt venus en accroissance pleine:
De les cuillir on me peult dispenser,
C'est le moyen, pour l'amour avancer.

TITRE Chanson

Si vous regardez, ma Dame,
Sans plus à vostre grandeur,
Vous dedaignerez l'ardeur
Dont vostre beauté m'enflamme:
Veu que digne je ne suis
Du grand bien que je poursuis.

Vous direz (et je confesse
Que vous direz verité)
Que ma basse qualité
N'egale vostre hautesse,
Et que mon affection
N'est qu'une presumption.

Mais si vous jugez la force
Dont procède mon ennuy,
Et combien est fol celuy
Qui contre l'Amour s'efforce,
Vous direz mon amitié
Estre digne de pitié.

Le devoir de reverence
Se doit garder en tout lieu,
Mais tousjours ce petit Dieu
Ne faict telle différence:
Il est aveugle, et n'a point
D'esgard à ceux-là qu'il poingt.

Que la verité soit telle,
Je n'allégueray les Dieux,
Qui sont descendus des cieux
Pour une beauté mortelle:
Je ne veulx pour m'excuser
A ces fables m'amuser.

Du beau pasteur de Latmie
L'exemple me suffiroit,
Qui en dormant attiroit
Du ciel la Lune s'amye:
Mais je ne demande pas
Que vous descendez si bas.

Si grande n'est mon audace
D'oser si hault aspirer,
Ne de vouloir esperer
Plus que vostre bonne grace:
Mon cueur ne voudroit penser
Rien qui vous peust offenser.

Le loyer de mon service,
Si rien je puis desservir,
C'est que seulement servir
De vostre gré je vous puisse:
Et que m'ottroyez ce bien,
Puis qu'il ne vous couste rien.

Allégant pour ma défense,
Que les royales hauteurs
Tousjours des bas serviteurs.
N'ont eu l'amour pour offense:
Et qu'Amour et majesté
Souvent ensemble ont esté.

Si la loy d'Amour est telle
Qu'on ne doive s'abbaisser,
Vostre grandeur doit laisser
Toute chose au dessous d'elle,
Pour ce que rien entre nous
Ne sera digne de vous.

Mais si vous suyvez l'exemple
Des Dieux, qui n'ont à dédain
Que d'un rustique la main
Des voeux présente à leur temple,
Comme eulx vous prendrez à gré
Mon cueur à vous consacré.

J'entens si vostre excellence
Digne de l'amour d'un Roy,
Vostre grandeur, et ma foy
Met en egale ballence,
Puis qu'en cela j'ay tant d'heur
D'égaler vostre grandeur.

Si un Prince vous honore,
Ce n'est grande nouveauté:
Il prend bien la privauté.
Du plus désirer encore:
Et croid que tout ce qu'il veult,
Refuser on ne luy peult.

Mais celuy qui hors d'attente
De sa requeste obtenir,
Sans espoir de parvenir
De sa peine se contente,
On peult dire seurement
Qu'il ayme fidelement.

Suspecte est l'amour des princes,
Et de ces amours de court
Souvent le bruit, qui en court
Faict la fable des provinces:
Qui ayme plus grand que soy,
Luy mesme se donne loy.

De moy vous ne devez croire,
Que de ma felicité
Par quelque legereté
Jamais je me donne gloire:
Je sçay la punition
Du malheureux Ixion.

Je sçay la peine d'Anchise:
Et sçay... mais je ne veulx point
Discourir quant à ce poinct
De garder la foy promise.
Je ne veulx rien obtenir
Qu'on doive secret tenir.

Au fort, Dame, s'il vous semble
Qu'on ne me doive excuser,
Veuillez plus tost accuser
Et vous, et l'Amour ensemble:
Et Dieu qui de vous a faict
Un chef d'oeuvre trop parfaict.

Cela vous doit estre preuve
De vostre perfection,
Puis que toute affection
De vous esclave se treuve:
Ne vous faictes estimer,
Ou bien vous laissez aymer.

Si mon cueur a faict offense.
De s'estre à vous attaché,
Amour a faict le peché,
Et j'en fais la penitence:
Un peché, selon les loix,
Ne se doit punir deux fois.

Vous me pouvez bien, ma Dame,
Commander de vous voir,
Mais non de ne vous avoir
Tousjours engravee en l'ame:
Puis qu'Amour avec son traict
Luymesme en fit le protraict.

Il fault donc qu'il y demeure:
Aussi ay-je ferme foy
De l'emporter avec moy,
Quand il fauldra que je meure:
Me vantant le plus heureux
De tous loyaulx amoureux.

TITRE Bayser

Sus ma petite Columbelle,
Ma petite belle rebelle,
Qu'on me paye ce qu'on me doit:
Qu'autant de baysers on me donne,
Que le poëte de Véronne
A sa Lesbie en demandoit.

Mais pourquoy te fay-je demande
De si peu de bayser, friande,
Si Catulle en demande peu?
Peu vrayment Catulle en désire,
Et peu se peuvent-ilz bien dire,
Puis que compter il les a peu.

De mille fleurs la belle Flore
Les verdes rives ne colore,
Ceres de mille espicz nouveaux
Ne rend la campagne fertile,
Et de mille raisins, et mille
Bacchus n'emplit pas ses tonneaux.

Autant donc que de fleurs fleurissent,
D'espicz et de raysins meurissent,
Autant de baysers donne-moy:
Autant je t'en rendray sur l'heure,
Afin qu'ingrat je ne demeure
De tant de baysers envers toy.

Mais sçais-tu quelz baysers, mignonne?
Je ne veulx pas qu'on les me donne
A la Françoise, et ne les veulx
Tels que la Vierge chasseresse
Venant de la chasse les laisse
Prendre à son frère aux blonds cheveux:

Je les veulx à l'italienne,
Et telz que l'Acidalienne
Les donne à Mars son amoureux:
Lors sera contente ma vie,
Et n'auray sur les Dieux envie,
Ny sur leur nectar savoureux.

TITRE Autre Bayser

Quand ton col de couleur de rose
Se donne à mon embrassement,
Et ton oeil languist doulcement
D'une paupière à demy close,
Mon ame se fond du desir
Dont elle est ardentement pleine,
Et ne peult souffrir à grand peine
La force d'un si grand plaisir.

Puis quand j'approche de la tienne
Ma levre, et que si près je suis,
Que la fleur recuillir je puis
De ton haleine ambrosienne:
Quand le souspir de ces odeurs,
Où noz deux langues qui se jouënt
Moitement folastrent et nouënt,
Evente mes doulces ardeurs,

Il me semble estre assis à table
Avec les Dieux, tant suis heureux,
Et boire à longs traicts savoureux
Leur doulx breuvage délectable.
Si le bien qui au plus grand bien
Est plus prochain, prendre on me laisse,
Pourquoy ne permets-tu, maistresse,
Qu'encores le plus grand soit mien?

As-tu peur que la jouissance
D'un si grand heur me face Dieu,
Et que sans toy je vole au lieu
D'eternelle resjouissance?
Belle, n'aye peur de cela,
Par tout où sera ta demeure,
Mon ciel jusqu'à tant que je meure;
Et mon paradis sera là.
 
TITRE Complainte des Satyres aux nymphes

Dictes, Nymphes, pourquoy tousjours
Vous allez fuyant noz amours.
Ont les Satyres quelque enseigne,
Qui merite qu'on les dédaigne?

Si nos avons le front cornu,
Bacchus aux cornes est cogneu:
Et la pucelle Candienne
Ne dedaigne point d'estre sienne.

Si nostre teinct est rougissant,
Phoebus ne l'a pas blanchissant:
Et Clymene qui le feit pere,
Par luy n'a honte d'estre mere.

Si nous portons barbe au menton,
Tel encor Hercule void-on:
Et toutefois Deïanire
De luy sa bouche ne retire.

Si nostre estomac est velu,
Mars, comme nous, l'avoit pelu:
Pourtant n'en faisoit point de plaincte
Ilie, qui en feut enceincte.

Si noz pieds vous semblent honteux,
Est-il rien plus laid qu'un boyteux?
Toutefois, ô Cypris la belle,
Un boyteux sa femme t'appelle.

Bref, si nature nous a faicts
En quelques choses imparfaicts,
Si sont telz vices excusables,
Puis qu'au ciel ilz ont leurs semblables.

Mais vous, qui n'aymez que pour l'or
(Comme toutes femmes encor),
Nous dédaignez, et n'estes chiches
A ceux-là, qui sont les plus riches.

TITRE Sur un chappelet de roses

Tu m'as faict un chappeau de roses,
Qui semblent tes deux levres closes,
Et de lis freschement cuillis,
Qui semblent tes beaux doigts polis,
Les liant d'un fil d'or ensemble,
Qui à tes blonds cheveux resemble.

Mais si jeune tu entendois
L'ouvrage, qu'ont tyssu tes doigts,
Tu serois, peult estre, plus sage
A prévoir ton futur dommage.

Ces roses plus ne rougiront,
Et ces lis plus ne blanchiront:
La fleur des ans, qui peu sejourne,
S'en fuit, et jamais ne retourne,
Et le fil te monstre combien
La vie est un fragile bien.

Pourquoy donc m'es-tu si rebelle?
Mais pourquoy t'es-tu si cruelle?
Si tu n'as point pitié de moy,
Ayës au moins pitié de toy.

TITRE Epitaphe d'un petit chien

Dessous ceste motte verte
De lis et roses couverte
Gist le petit Peloton,
De qui le poil foleton
Frisoit d'une toyson blanche
Le doz, le ventre, et la hanche.

Son nez camard, ses gros yeux
Qui n'estoient point chassieux,
Sa longue oreille velue
D'une soyë crespelue,
Sa queue au petit floquet
Semblant un petit bouquet,
Sa gembe gresle, et sa patte
Plus mignarde qu'une chatte
Avec ses petits chattons,
Ses quatre petits tetons,
Ses dentelettes d'ivoyre,
Et la barbelette noyre
De son musequin friand,
Bref tout son maintien riand
Des pieds jusques à la teste,
Digne d'une telle beste,
Méritoient qu'un chien si beau
Eust un plus riche tumbeau.

Son exercice ordinaire
Estoit de japper et braire,
Courir en hault et en bas,
Et faire cent mille esbas,
Tous estranges et farouches,
Et n'avoit guerre qu'aux mousches,
Qui luy faisoient maint torment:
Mais Peloton dextrement
Leur rendoit bien la pareille:
Car se couchant sur l'oreille,
Finement il aguignoit
Quand quelqu'une le poingnoit:
Lors d'une habile soupplesse
Happant la mouche traitresse,
La serroit bien fort dedans,
Faisant accorder ses dens
Au tintin de sa sonnette,
Comme un clavier d'espinette.
Peloton ne caressoit
Si non ceulx qu'il cognoissoit,
Et n'eust pas voulu repaistre
D'autre main que de son maistre:
Qu'il alloit tousjours suyvant,
Quelquefois marchoit devant,
Faisant ne sçay quelle feste,
D'un gay branlement de teste.

Peloton tousjours veilloit
Quand son maistre sommeilloit,
Et ne souilloit point sa couche
Du ventre ny de la bouche,
Car sans cesse il gratignoit
Quand ce désir le poingnoit:
Tant fut la petite beste
En toutes choses honneste.

Le plus grand mal, ce dict-on,
Que feist nostre Peloton
(Si mal appellé doit estre),
C'estoit d'esveiller son maistre,
Jappant quelquefois la nuict,
Quand il sentoit quelque bruit;
Ou bien le voyant escrire,
Sauter, pour le faire rire,
Sur la table, et trepigner,
Follastrer, et gratigner,
Et faire tumber sa plume,
Comme il avoit de coustume.
Mais quoy? nature ne faict
En ce monde rien parfaict,
Et n'y a chose si belle,
Qui n'ait quelque vice en elle.
Peloton ne mangeoit pas
De la chair à son repas:
Ses viandes plus prisées,
C'estoient miettes brisées,
Que celuy, qui le paissoit
De ses doigts amollissoit:
Aussi sa bouche estoit pleine
Tousjours d'une doulce haleine
Mon dieu quel plaisir c'estoit,
Quand Peloton se grattoit,
Faisant tinter sa sonnette
Avec sa teste folette!

Quel plaisir, quand Peloton
Cheminoit sur un baston,
Ou coifé d'un petit linge,
Assis comme un petit singe,
Se tenoit mignardelet
D'un maintien damoiselet!

Ou sur les pieds de derrière,
Portant la pique guerrière
Marchoit d'un front asseuré,
Avec un pas mesuré!

Ou couché dessus l'eschine,
Avec ne sçay quelle mine
Il contrefaisoit le mort!
Ou quand il couroit si fort,
Qu'il tournoit comme une boule,
Ou un peloton, qui roule!

Bref, le petit Peloton
Sembloit un petit mouton:
Et ne feut onc creature
De si benigne nature.

Las, mais ce doulx passetemps
Ne nous dura pas long temps:
Car la mort ayant envie
Sur l'ayse de nostre vie,
Envoya devers Pluton
Nostre petit Peloton,
Qui maintenant se pourmeine
Parmy ceste umbreuse plaine,
Dont nul ne revient vers nous.
Que mauldictes soyez-vous,
Filandieres de la vie,
D'avoir ainsi par envie
Envoyé devers Pluton
Nostre petit Peloton:
Peloton qui estoit digne
D'estre au ciel un nouveau signe,
Tempérant le Chien cruel
D'un primtemps perpetuel.

TITRE Epitaphe d'un chat

Maintenant le vivre me fasche:
Et à fin, Magny, que tu sçaiche'
Pourquoy je suis tant esperdu,
Ce n'est pas pour avoir perdu
Mes anneaux, mon argent, ma bource:
Et pourquoy est-ce donques? pource
Que j'ay perdu depuis trois jours
Mon bien, mon plaisir, mes amours:
Et quoy? ô souvenance greve!
A peu que le cueur ne me creve
Quand j'en parle ou quand j'en escris:
C'est Belaud mon petit chat gris,
Belaud, qui fut paraventure
Le plus bel oeuvre que nature
Feit onc en matiere de chats:
C'estoit Belaud la mort aux rats,
Belaud, dont la beauté fut telle,
Qu'elle est digne d'estre immortelle.

Donques Belaud premierement
Ne fut pas gris entierement,
Ny tel qu'en France on les void naistre,
Mais tel qu'à Rome on les void estre,
Couvert d'un poil gris argentin,
Ras et poly comme satin,
Couché par ondes sur l'eschine,
Et blanc dessous comme une ermine.
Petit museau, petites dens,
Yeux qui n'estoient point trop ardens,
Mais desquelz la prunelle perse
Imitoit la couleur diverse
Qu'on void en cest arc pluvieux,
Qui se courbe au travers des cieux.

La teste à la taille pareille,
Le col grasset, courte l'oreille,
Et dessous un nez ebenin
Un petit mufle lyonnin,
Autour duquel estoit plantee
Une barbelette argentee,
Armant d'un petit poil folet
Son musequin damoiselet.

Gemble gresle, petite patte
Plus qu'une moufle delicate,
Si non alors qu'il desguaynoit
Cela, dont il egratignoit:
La gorge douillette et mignonne,
La queuë longue à la guénonne,
Mouchetee diversement
D'un naturel bigarrement:
Le flanc haussé, le ventre large,
Bien retroussé dessous sa charge;
Et le doz moyennement long,
Vray sourian, s'il en fut onq.

Tel fut Belaud, la gente beste,
Qui des piedz jusques à la teste
De telle beauté fut pourveu,
Que son pareil on n'a point veu.
O quel malheur! ô quelle perte,
Qui ne peult estre recouverte!
O quel dueil mon ame en reçoit!
Vray'ment la mort, bien qu'elle soit

Plus fiere qu'un ours, l'inhumaine,
Si de voir elle eust pris la peine
Un tel chat, son cueur endurcy
En eust eu, ce croy-je, mercy:
Et maintenant ma triste vie
Ne hayroit de vivre l'envie.
Mais la cruelle n'avoit pas
Gousté les follastres esbas
De mon Belaud, ny la soupplesse
De sa gaillarde gentillesse:
Soit qu'il sautast soit qu'il gratast,
Soit qu'il tournast ou voltigeast
D'un tour de chat, ou soit encores
Qu'il prinst un rat, et or'et ores
Le relaschant pour quelque temps
S'en donnast mille passetemps.

Soit que d'une façon gaillarde
Avec sa patte fretillarde
Il se frottast le musequin,
Ou soit que ce petit coquin
Privé sautelast sur ma couche,
Ou soit qu'il ravist de ma bouche
La viande sans m'outrager,
Alors qu'il me voyoit manger,
Soit qu'il feist en diverses guises
Mille autres telles mignardises.

Mon-dieu, quel passetemps c'estoit
Quand ce Belaud vire-voltoit
Follastre autour d'une pelote!
Quel plaisir, quand sa teste sotte
Suyvant sa queue en mille tours,
D'un rouet imitoit le cours!

Ou quand, assis sur le derriere
Il s'en faisoit une jartiere,
Et monstrant l'estomac velu
De panne blanche crespelu;
Sembloit, tant sa trongne estoit bonne
Quelque docteur de la Sorbonne!

Ou quand alors qu'on l'animoit,
A coups de patte il escrimoit,
Et puis appaisoit sa cholère
Tout soudain: qu'on luy faisoit chère.
Voylà, Magny, les passetemps
Où Belaud employoit son temps.

N'est-il pas bien à plaindre donques?
Au demeurant tu ne vis onques
Chat plus addroit, ny mieulx appris,
A combattre rats et souris.

Belaud sçavoit mille manières
De les surprendre en leurs tesnières,
Et lors leur falloit bien trouver
Plus d'un pertuis, pour se sauver:
Car onques rat, tant fust-il viste,
Ne se vit sauver à la fuyte
Devant Belaud. Au demeurant,
Belaud n'estoit pas ignorant:
Il sçavoit bien, tant fut traictable,
Prendre la chair dessus la table,
J'entens, quand on luy presentoit,
Car autrement il vous grattoit,
Et avec la patte friande
De loing muguetoit la viande.

Belaud n'estoit point mal-plaisant,
Belaud n'estoit point mal-faisant,
Et ne feit onq plus grand dommage
Que de manger un vieux frommage,
Une linotte, et un pinson,
Qui le faschoient de leur chanson.
Mais quoy, Magny? nous-mesmes hommes
Parfaicts de tous poincts nous ne sommes.

Belaud n'estoit point de ces chats
Qui nuict et jour vont au pourchas,
N'ayant soucy que de leur panse:
Il ne faisoit si grand despense,
Mais estoit sobre à son repas,
Et ne mangeoit que par compas.

Aussi n'estoit-ce sa nature
De faire par tout son ordure,
Comme un tas de chats, qui ne font
Que gaster tout par où ilz vont:
Car Belaud, la gentile beste,
Si de quelque acte moins qu'honneste
Contrainct possible il eust esté,
Avoit bien ceste honnesteté,
De cacher dessous de la cendre
Ce qu'il estoit contrainct de rendre.

Belaud me servoit de joüet.
Belaud ne filoit au roüet,
Grommelant une létanie
De longue et fascheuse harmonie,
Ains se plaignoit mignardement
D'un enfantin myaudement.

Belaud (que j'ayë souvenance)
Ne me feit onq plus grand'offense
Que de me réveiller la nuict,
Quand il entr'oyoit quelque bruit
De rats qui rongeoient ma paillasse:
Car lors il leur donnoit la chasse,
Et si dextrement les happoit,
Que jamais un n'en eschappoit.

Mais, las, depuis que ceste fiere
Tua de sa dextre meurtrière
La seule garde de mon corps,
Plus en seureté je ne dors,
Et or, ô douleurs nompareilles!
Les rats me mangent les oreilles:
Mesmes tous les vers que j'escris
Sont rongez de rats et souris.

Vray'ment les Dieux sont pitoyables
Aux pauvres humains miserables,
Tousjours leurs annonçant leurs maulx
Soit par la mort des animaulx,
Ou soit par quelque autre présage,
Des cieux le plus certain message.

Le jour que la soeur de Cloton
Ravit mon petit Peloton,
Je dis, j'en ay bien souvenance,
Que quelque maligne influence
Menassoit mon chef de là hault,
Et c'estoit la mort de Belaud:
Car quelle plus grande tempeste
Me pouvoit fouldroyer la teste?
Belaud estoit mon cher mignon,
Belaud estoit mon compagnon
A la chambre, au lict, à la table,
Belaud estoit plus accointable
Que n'est un petit chien friand,
Et de nuict n'alloit point criand
Comme ces gros marcoux terribles,
En longs miaudements horribles:
Aussi le petit mitouard
N'entra jamais en matouard:
Et en Belaud, quelle disgrace!
De Belaud s'est perdu la race.

Que pleust à Dieu petit Belon,
Que j'eusse l'esprit assez bon,
De pouvoir en quelque beau style
Blasonner ta grace gentile,
D'un vers aussi mignard que toy:
Belaud, je te promets ma foy
Que tu vivrois, tant que sur terre
Les chats aux rats feront la guerre.

TITRE Epitaphe de l'Abbé Bonnet

Cy gist Bonnet, qui tout sçavoit,
Bonnet, qui la prattique avoit
De tous les secrets de nature,
Dont il parloit à l'aventure,
Car il eut si subtil esprit
Qu'onq il n'en leut un seul escript.

Bonnet ne leut onq en sa vie
Un seul mot de philosophie,
Et si en sçavoit, ce dit-on,
Plus qu'Aristote, ny Platon.
Bonnet fut un docteur sans tiltre,
Sans loy, paragraphe, et chapitre.

Bonnet avoit leu tous autheurs,
Fors poëtes et orateurs:
D'histoires, et mathematiques,
Et telles sciences antiques,
Il s'en moquoit: au demeurant,
De rien il n'estoit ignorant.

Mais sa science principale
Estoit une occulte Caballe,
Qui n'avoit rien de défendu,
Car on n'y eust rien entendu.

Bonnet entendoit la Magie
Aussi bien que l'Astrologie:
Bonnet le futur predisoit,
Et de tout presages faisoit
Sur mutations de provinces,
Sur guerres, et sur morts de princes:
Mais il n'eut onques le sçavoir
De pouvoir la sienne prevoir.

Bonnet sçeut la langue Hebraïque
Aussi bien que la Caldaïque,
Mais en latin le bon Abbé
N'y entendoit ny A, ny B.
Bonnet avoit mis en usage
Un barragouin de langage
Entremeslé d'Italien,
De françois et savoysien.

Bonnet fut de l'Academie
De ceulx qui souflent l'alchumie,
Et avoit souflé tout son bien,
Pour multiplier tout en rien.

Bonnet sçavoit donner au verre
La couleur d'une belle pierre:
Bonnet sçavoit un grand thresor,
Bonnet sçavoit un fleuve d'or,
Et avoit trouvé des minieres,
De metaulx de toutes manieres.
Bonnet avoit deux pleins tonneaux
De bagues, de pierres, d'anneaux,
D'or en masse, et parloit sans cesse
De ses biens, et de sa richesse.

Bonnet estoit de tous mestiers,
Bonnet fréquentoit les monstiers,
Et tousjours barbottoit des levres:
Bonnet sçavoit guérir des fiebvres
Par billets au col attachez:
Bonnet détestoit les pechez,
Mais en proces, et playdoirie
C'estoit une droitte Furie.

Bonnet fut cholere et mutin,
Bonnet resembloit un Lutin,
Qui va, qui tourne, qui tracasse
Toute la nuict parmy la place.
Bonnet portoit barbe de chat,
Bonnet estoit de poil de rat,
Bonnet fut de moyen corsage,
Bonnet estoit rouge en visage,
Avecques un oeil de furet,
Et sec comme un haran soret:
Bonnet eut la teste pointuë,
Et le col comme une tortuë.

Bonnet s'accoustroit tous les jours
De deux soutanes de velours,
Et ne changeoit point de vesture
Pour le chault ny pour la froidure.
Bonnet estoit tousjours croté
En hyver, et poudreux l'aesté:
Et tousjours traynoit par la ruë
Quelque semelle décousuë.

Bonnet, soit qu'il plust ou feist beau,
Portoit tousjours un vieux chappeau,
Et ne porta, tant fust grand feste,
Qu'après sa mort bonnet en teste.
Bref, ce Bonnet fut un Bonnet
Qui jamais ne porta bonnet.

Bonnet alloit sur une mule
Aussi vieille que pape Jule,
Accompagné d'un gros vallet
Tousjours crotté jusq'au collet,
Avec la bride et couverture
Digne d'une telle monture.

Bonnet pour la chambre vestoit
Une chamarre, qui estoit
De peau de loup. Quant à sa table,
Il usoit pour mets delectable
D'oignons tous cruds et de porreaux,
Et tousjours il sentoit les aulx:
Les aulx estoient le musq et l'ambre
Dont Bonnet parfumoit sa chambre.
Bonnet beuvoit grec et latin,
Bonnet s'enyvroit au matin
Pour tout le jour, et après boyre
Bonnet s'en vouloit faire croyre.

Bonnet en tout se cognoissoit,
Bonnet de tous maulx guerissoit,
Et si n'usoit que d'eau de vie:
Mais la mort, qui en eut envie,
Tellement ses forces ravit,
Que son eau rien ne luy servit.

Bonnet faisoit mille trafiques,
Bonnet sçavoit mille prattiques
En proces: et les plus famez
De ces courtisans affamez,
En matière de bénéfices
Près de luy n'estoient que novices.

Pour bien emboucher un tesmoing,
Et pour bien s'ayder au besoing
D'une vieille lettre authentique
Pour trouver quelque tiltre antique,
Pour rendre un proces éternel,
Pour faire un civil criminel,
Et pour donner une traverse
Au droit de sa partie adverse,
pour estonner de son caquet
Un juge, une court, un parquet,
Pour faire une importune instance,
Pour appeller d'une sentence,
Pour cognoistre cela qui poingt,
Et pour soudain prendre le poinct
De quelque matiere profonde,
Il n'estoit qu'un Bonnet au monde.

Vray est qu'on luy feit maint exces,
Mais il gaigna tous ses procès:
Et fut Bonnet tant habile homme,
Qu'onq ne perdit en court de Rome,
Ou fust à droit, ou fust à tort,
Procès, si-non contre la mort:
Dont encores il se lamente
(Ce croy-je) devant Rhadamante:
Mais Bonnet aura beau crier,
S'il peut Rhadamante plier.

TITRE A Bertran Bergier

Pour avoir songé en Parnase,
Et humé de l'eau de Pegase,
Ascree en un moment fut faict
De bouvier poëte parfaict:

Montrant que la seule nature
Sans art, sans travail, et sans cure
Fait naistre le poete, avant
Qu'il ayt songé d'estre sçavant.

Bergier, qui as l'expérience
De ceste gaillarde science,
Ce qu'Ascree a chanté de soy,
Tu le peulx bien chanter de toy.

Et plus: car sans l'eau crystalline
De la fonteine Cabaline
Et sans le mont deux fois cornu
Tu es poëte devenu.

Ton ame estant eguillonnée
D'une fureur apollinée,
Te feit, et ne sçait-on comment,
Naistre poëte en un moment.

Ta bouche, des Dieux interprète,
Sans mascher le laurier prophète,
Nous découvre les haults secrets
De leurs mystères plus sacrez.

Tu ne prins onques fantasie
De lire aucune poësie,
Soit de ce temps, soit de jadis,
Et si fais des vers plus que dix.

Tu ne sçais que c'est de mesures,
D'apostrophes, ny de caesures,
Ny de ces préceptes divers
Qui monstrent à faire des vers.

Aussi les vers du temps d'Orphee,
D'Homere, Hesiode, et Musee,
Ne venoient d'art, mais seulement
D'un franc naturel mouvement.

Les Bergiers, avec leurs musettes,
Gardans leurs brebis camusettes
Premiers inventerent les sons
De ces poëtiques chansons.

Depuis geinant tel exercice
Soubs un miserable artifice,
Ce qu'avoient de bon les premiers
Fut corrompu par les derniers.

De la vindrent ces Eneïdes,
Et ces fascheuses Thebaïdes,
Où n'y a vers sur qui ses dois
On n'ayt rongé plus de cent fois.

Mais toy Bergier de franc courage,
Qui tiens encor du premier aage,
D'un tel mords tu n'as point bridé
Ton esprit librement guidé:

Ains comme on void dans la carriere
Lors qu'on déboucle la barrière,
Le cheval au cours s'elancer.
Pour ses compaignons devancer,
Ta Muse de fureur guidée,
Volant à course débridée,
A laissé loing derriere soy
Ceulx qui sont partis devant toy.

D'un cours plus leger que la foudre
Tu leur as mis aux yeux la poudre,
Nous monstrant d'un trac non batu
Le vray sentier de la vertu.

Premier tu feis des dithyrambes,
Lesquelz n'avoient ny pieds, ny jambes,
Ains comme balles, d'un grand sault,
Bondissoient en bas, et en hault.

Tu dis maintes gayes sornettes,
Sur le bruit que font les sonnettes,
Accordant au vol des oyseaux,
Les horloges, et leurs appeaux.

Après en rimes héroiques
Tu feis de gros vers bedonniques,
Puis en d'autres vers plus petis
Tu feis des hachi-gigotis.

Ainsi nous oyons dans Virgile
Galoper le coursier agile,
Et les vers d'Homère exprimer
Le flo-flotement de la mer.

Que diray-je des autres graces,
Que les Dieux comme à pleines tasses
Ont versé dessus toy, à fin
D'en faire un chef d'oeuvre divin?

Tu as au chef tant de cervelle,
Qu'une autre Minerve nouvelle
Pourroit naistre de ton cerveau,
Comme d'un Jupiter nouveau.

Mais ceste barbe venerable,
Mais ce grave port honorable,
Qui d'auguste a je ne sçay quoi,
Ne sont-ilz pas dignes d'un Roy?

Si les roys avoient cognoissance
De toy et de ta suffisance,
Sans toy ilz ne prendroient repas,
Et sans toy ne feroient un pas.

Car quand il te plaist de bien dire,
Tu dis mille bons mots pour rire,
Serenant de ton front joyeux
Tout soing et chagrin ennuieux.

TITRE Epitaphe d'un flambeau

Passant, ce malheureux tumbeau
Couve les cendres d'un Flambeau
Nagueres pire que la flamme
Que songea la Troienne Dame,
Qui en effroyables abbois
Finit sa miserable voix.

Pire que la torche ennemie,
Qui dessus la ville endormie
Au milieu du choeur Orgien,
Trahissoit le mur Phrygien.

Pire que la lampe homicide
De celuy qui dedans Elide
Gallopant sur un pont d'airain
Contrefaisoit le Souverain.

Flambeau dont la flamme animee
Avoit toute France allumee,
Flambeau, ce croy-je, qui eust or
Embrazé tout le monde encor',
Si le ciel d'un soudain orage
N'eust esteinct l'ardeur de sa rage,
L'abysmant au centre odieux,
Avec les ennemis des Dieux:
Où ceste malheureuse torche,
Des Fureurs la plus fine emorche,
Sert encor de flambeau qui lui
Es mains des filles de la Nuict.

Flambeau plus noir que ceulx qu'on porte
Autour d'une charrongne morte:
Flambeau sorcier, flambeau fatal,
Pire que le tison natal
De Meleagre, et pire encores
Que le feu violeur, qui ores
Sacrilegement furieux
Saccage les temples des Dieux,
Or'attize au foyer des villes
Le brazier des guerres civiles.

Flambeau pire que tous ceulx-là,
Dont le Picard void ça et là,
Darder les flammes enragees
Sur ses bourgades saccagees.

Flambeau puant, flambeau fumeux,
Flambeau petillant, et gommeux,
Flambeau oingt de poix, et de soulphre
Emprunté du stygieux goulphre.

Flambeau secret, flambeau mutin,
Flambeau plus ardent au butin,
Qu'une fiere et cruelle armee
Au sac d'une ville enflammee.

Flambeau du soulphre plus amy
Que le feu forcenant parmy
La poictrine sicilienne,
Ou la poussière Thracienne:
Ny que le traict Olympien,
Dont le marteau Cyclopien
Arme la punissante dextre
A lancer les fouldres addextre:
Ny que le boulet furieux,
Dont l'Aleman industrieux
Par son canon espovantable
Rendit le tonnerre imitable:
Flambeau pire que le brandon
De la mere de Cupidon,
Flambeau, peur des chastes familles,
Flambeau, peste des jeunes filles,
Plus furieux que cestuy-là
Qui la soeur de Caune brula,
Ny que l'ardeur impétueuse
Qui rendit Myrrhe incestueuse,
Ny que le feu demesuré,
Qui d'un desir denaturé
Conceut en la Royne de Crete
Du taureau l'amour indiscrete.

Ce Flambeau, quand plus il ventoit,
D'autant plus sa force augmentoit,
Voyre fut de telle nature,
Qu'en l'onde il eust pris nourriture,
Tellement il estoit armé
D'un feu fatalement charmé.

Sa fureur pour un temps cachee
Sembloit quelque peu relaschee,
Mais depuis que d'un nouveau feu
A dextre esclairer on a veu
Juppiter dardant ses tempestes
Sur tant de miserables testes,
Ce Flambeau demy languissant
S'estoit faict plus fort et puissant:
Flambeau, dont les mortes flammesches
Maintenant allument les mesches
Qui esclairent au noir séjour,
Où jamais n'esclaire le jour.
Va donques Flambeau de Furie,
Va exercer ta seigneurie
Au plus creux du goulphre beant
Sur quelque fouldroyé géant,
Puis que jadis d'un tel college
Tu feus le Flambeau sacrilege.
Flambeau des enfers envoyé,
Flambeau par les cieulx fouldroyé,
Ores ta flamme est inutile:
Mais quiconques fut le Perile
Qui t'alluma dedans Paris,
Il eut faulte d'un Phalaris.

TITRE Contre une vieille

Vieille plus vieille que le monde,
Vieille plus que l'ordure immunde,
Vieille plus que la Fièvre blesme,
Et plus morte que la Mort mesme,
Plus que la Fureur furieuse,
Et plus que l'Envie envieuse.
Tu es une attise-querelle,
Tu es sorcière et maquerelle,
Tu es hypocrite, et bigotte,
Et tousjours ta bouche marmotte
Je ne sçay quoy. Tu es au reste
Plus dangereuse que la peste.

Pour blesser une renommee
Avec ta langue envenimee,
Pour diffamer tout un lignage,
Pour troubler tout un voysinage,
Un royaume, une seigneurie,
Il ne fault point d'autre Furie.
Et toutefois, vieille Gorgone,
Toutefois, vieille Tysiphone,
Tu oses bien porter envie
Aux doulx passetemps de ma vie,
Et n'as honte, vieille prestresse,
De t'accoster de ma maistresse.

Tousjours, vieille, tu la conseilles,
Tousjours tu luy soufle'aux oreilles
Quelque charme, pour en son ame
Esteindre l'amoureuse flamme,
Et pour empescher que la belle
Ne m'ayme, comme je fais elle.

Tu luy proposes l'infamie
D'une faulse langue ennemie,
La honte de son parentage,
La perte de son mariage,
Et mil'autres maulx, qui arrivent
A celles qui l'amour ensuyvent.

Puis usant d'une autre finesse,
Tu viens à blasmer la jeunesse,
Et luy dis de nous autres hommes,
Que pour la plus grand'part nous sommes
En amours de léger courage,
Mais les plus jeunes d'avantage.

Lors tu mets en jeu quelque Moyne,
Ou quelque monsieur le Chanoyne,
Qui a force ducats en bourse,
Où il y a plus de ressource
Qu'en ces prodigues de gambades,
Qui ne donnent que des aubades.

Ainsi avecques mille ruses
La simplicité tu abuses
De ces pauvres filles craintives:
Mais celles qui sont plus rétives
A tes dévotes remonstrances
Plus horriblement tu les tences.

Tu les menaces d'une mere,
D'un frere, d'un oncle, d'un pere,
Si les pauvrettes n'abandonnent
Ces amoureux qui rien ne donnent,
Et puis s'en vantent par la ville,
S'ilz trouvent quelque mal'habile.

Tu leur dis qu'elles sont charmees,
Et qu'elles ne sont point aymees,
Semant dedans leur fantasie
Une graine de jalousie,
Qui empoisonne les pensees
De ces chétives insensees.

Tu dis que tu sçais la maniere
De rendre une ame prisonniere,
Ou de la rendre desliee.
S'il luy fasche d'estre oubliee,
Et que pour monstrer ta science
Tu en feras l'expérience.

Et vrayment, vieille enchanteresse,
J'apperçoy bien que ma maistresse
Ne me faict plus si bonne chere
Qu'elle souloit, et que légère
Elle retire sa pensee
De qui ne l'a point offensee.

Mais je ne m'en donne merveille,
Veu que tu es la nompareille
En toutes manières de charmes,
Et que souvent de telles armes
Tu as gasté mainte famille,
Et seduit mainte pauvre fille.

Tu peulx destourner en arriere
Du ciel la course coustumiere,
Tu peulx ensaglanter la Lune,
Tu peulx tirer soubs la nuict brune
Les umbres de leur sepulture,
Et faire force à la nature.

Tu peulx faire, si bon te semble,
Que soubs tes pieds la terre tremble,
Que les fleuves contre leur source
Tournent la bride de leur course,
Et que les arbres des montagnes
Descendent au bas des campagnes.

Ores tu marches solitère
Parmy l'horreur d'un cimitère,
Or autour d'une croix celee
Tu guides toute eschevelee
Le bal que la Sorciere meine
Le dernier jour de la semaine.

Par toy les vignes sont gelees
Par toy les plaines sont greslees,
Par toy les arbres se démentent,
Par toy les laboureurs lamentent
Leurs bledz perdus, et par toy pleurent
Les bergers leurs troppeaux qui meurent.

Tu peulx faire tout ce dommage,
Et peulx encores d'avantage:
Mais pour esteindre dans une ame
L'ardeur d'une amoureuse flamme,
Tu n'as recepte plus certaine
Que ton regard et ton haleine.

TITRE Elégie amoureuse

Si vostre esprit, qui de son origine
Tesmoigne assez la nature divine
Par les discours que faict divinement
Vostre celeste et parfaict jugement,
Ne cognoissoit combien sont noz pensees
De passions diverses offensees,
Et par sur tout de ceste affection
Qui vient d'aymer une perfection,
Je m'estendrois par plus longue escritture
Sur le pouvoir, sur la cause et nature,
Sur les effects, et la diverse fin
De cest amour tant humain que divin.

Mais cognoissant combien sont telles choses
Divinement en vostre esprit encloses,
Je laisseray cest argument choisir
Aux plus sçavans, et aux plus de loisir:
Me contentant seulement de vous dire
Ce que je puis de mon amour escrire
Naïvement, sans art et fiction,
Comme sans art est mon affection.

Cognoissant donc combien est indomtable
De cest amour la force inévitable,
Mesmes trouvant un si digne subject
Comme celuy qui m'a servy d'object,
Vous jugerez mon amour estre telle,
Veu que l'amour vient de la chose belle.
Si ce n'estoit que je crains d'offenser
En vous louant, le modeste penser
Qui ne vous laisse ouir vostre mérite,
Et vous faict plus que vous-mesmes petite,
Je ne dirois vostre race et grandeur,
Puis que le ciel vous a donné tant d'heur
Plus que cela, mais bien la bonne grace
Qu'on void reluire en vostre belle face,
Vostre doulceur, vostre humble privauté,
Et vostre esprit plus beau que la beauté:
Perfections d'un chacun estimees,
Mais plus de moy que de tout autre aymees,
Par un instinct naturel, qui me faict
Cognoistre en vous de vous le plus parfaict.
Et s'il vous semble en cela que je face
Aucune erreur, je vous supply de grace
Considerer que seul je ne suis pas
Que telle erreur a pris en ses appas:
S'il fault qu'erreur une chose on appelle
Qui de soy mesme est toute bonne et belle,
Par qui tout est, sans qui rien ne seroit,
Et sans laquelle icy ne se feroit
Rien de vertu, ne digne de mémoire.
Et que doit-on plus priser que la gloire?

Je ne pretens pour cela toutefois
(Bien que d'amour les équitables loix
Veuillent qu'amour par amour on compense)
Vous obliger vers moy de recompense.
Ce que de vous je desire et pretens,
Pour l'amitié, pour la longueur du temps
Que j'ay tasché de vous faire service,
C'est seulement, Madame, que je puisse
(Si autre bien je ne puis desservir)
De vostre gré vous aymer et servir.

Vous pouvez bien, Madame, et ma Deesse,
Vous pouvez bien commander que je cesse
De vous hanter, de vous parler et voir,
Mais vous n'avez, et je n'ay le pouvoir
De commander à mes desirs en sorte
Que mon amour ne soit tousjours plus forte.

Si vous pouvez voz graces vous oster,
De vous aymer vous pouvez m'exempter:
Mais si du ciel le vouloir immuable
Pour voz vertus vous a faict tant aymable,
Quelle raison av'ous, quand à ce poinct,
De commander qu'on ne vous ayme poinct?

Permettez donc, je vous supply, Madame,
Permettez-moy que vostre je me clame,
Que je vous ayme, et porte dans mon cueur:
Ou s'il vous plaist, pour m'user de rigueur,
Me commander que tel je ne demeure,
Commandez-moy ensemble que je meure.

TITRE La courtisanne repentie

Retirez-vous amoureuses pensées
Des faulx plaisirs de Venus offensees,
Et toy qui es le pere du soucy,
Cruel Enfant, retire toy aussi.

Retirez-vous, ourdisseurs de finesse,
Propos flatteurs, qui gastez la jeunesse,
Larmes, souspirs, nostre plus grand sçavoir,
Subtilz appas pour les fols decevoir:

Retirez-vous, petites mignardises,
Et vous, du lict folastres gaillardises,
Et tout cela que par art feminin
Amour detrempe au miel de son venin.

Adieu, adieu, vous qui m'avez aymee,
Et qui m'avez surmonté desarmee:
Adieu, troppeau affronteur bien instruict,
Troppeau romain, qui la grand louve suit.

D'un long adieu, adieu donc, mes complices,
Qui vieillissez au bourbier de voz vices,
Qui maintenant sur la fleur de voz ans
De toutes pars ceinctesde courtisans,
Vous assemblez par leur sotte largesse
Injustement une faulse richesse,
Ou qui gaingnez, ô misérable gaing!
A tous venans nuict et jour vostre pain.

Je ne veulx plus, pour tels loyers acquerre,
Gaigner la soulde en l'amoureuse guerre:
Je ne veulx plus ces finesses brasser,
Je ne veulx plus les amans enlacer
Par tels appas de promesses frivoles,
Ny pour l'argent donner belles parolles.

Par la cité, portant dessus le front
Le feinct martel, je n'iray comme vont,
Quand la fureur les a faict plus malades,
Du Dieu Bacchus les vineuses Maenades.

Je laisse là tous ces sifflets menus,
Sifflets tant bien des amoureux cognus:
Je ne veulx plus me pourmener en coche,
Marque jadis des Dames sans reproche,
Signe aujourdhuy des vices éfrontez,
Qui ont rendu noz honneurs éhontez.

Rome, qui a veu de tes sept montaignes
Tout l'univers ployé soubs tes enseignes,
Tu ne voy plus, pour ton plus grand bonheur,
Qu'un grand troppeau de filles sans honneur.
T'a point laissé. Ilië la Vestale
De tant de maulx la semence fatale?

Ou si tu tiens ces desirs vicieux
De celle-là, qui mise entre les Dieux,
Pour célébrer ses festes impudiques,
Faict despouiller celles qui sont publiques?
Tiendrois-tu point, ô Romaine cité!
De ton autheur ton impudicité?
Qui enleva par publiques rapines
Impuniment les craintives Sabines.

Mars te donna un esprit belliqueur,
Tu tiens d'Ilië à ceste heure le cueur
Les anciens ont adoré le père,
Et maintenant nous adorons la mère.
Voylà le poinct de toute ma douleur,
Voylà l'object de mon premier malheur,
La liberté trop librement permise,
Qu'impudemment tes vices ont acquise.

Adieu donc, fards, dont mon visage est peingt,
Boetes, où sont les couleurs de mon teinct,
Eaux, et empoix, dont la face on déguise,
Croye, et Ceruse, et Biaque de Venise.

Plus de pincette et miroir je ne veulx:
Adieu le soing de friser les cheveux,
Eaux, et unguents par lesquels on efface
Taches, rougeurs, et rousseurs de la face,
Ce qui deride, et plus estroittement
Serre la peau dessoubs le vestement:
Ce qui les dents convertist en ivoyre,
Et des sourcils la voulte rend plus noire:
Ce qui les doigts crasseux et mal polis
Change en couleur de roses et de lis.

Adieu vous dy, ô vous herbes encore,
Par qui le chef de jaune se colore:
Drogues, adieu, et adieu tout cela
Par qui revint mon poil, qui s'en alla:
Adieu encor la caulte médicine,
Qui m'a gardé de reclamer Lucine.

Adieu, par qui s'échaufe la froideur,
Adieu, par qui se corrige l'odeur,
Eaux de senteurs, musq, et civette et ambre,
Parfums du lict et parfums de la chambre:
Le luth, le bal, et tout ce qui plaist mieux,
Soit du Petrarque, ou soit du Furieux.

Adieu, lyens, enchantemens, et charmes,
Qui de nostre art sont les dernières armes.
Adieu, fenestre et porte où trop souvent
J'ay amusé l'amoureux poursuyvant,
Porte cent fois, d'une main courroucée,
Des fols amans en cholere poussée.
Adieu sifflets, et petits bruits légers,
Signes, qui sont mutuels messagers,
Et tous les arts, dont la vieille rusee
Sçait appaster la jeunesse abusee.

O bon Advis, si tu es quelque Dieu,
Je prens franchise en ton plus sacré lieu,
Te présentant la despouille du vice,
Comme nonnain vouée à ton service.

J'apporte icy la cendre des plaisirs
Qui ont bruslé mes plus jeunes désirs,
Et le mespris de tout cela qu'ameine
Le faulx appas de ceste vie humaine:
Affranchis donc mes esprits retenus
Trop longuement soubs les loix de Venus.
Et quand à vous, ô robbes Tyriennes,
Robbes de soye, et perles Indiennes,
Petits anneaux par l'oreille passez,
Riches carcans à mon col enlacez,
Pompeux habits, dont la molle richesse
Fut le loyer de ma folle jeunesse,
Ou soyez-vous par la flamme abolis,
Ou au plus creux de l'onde ensevelis:
Rien n'en demeure, et ne soit, moy bruslee,
Flammesche aucune à mes cendres meslee.

TITRE La contre-repentie
Si mon esprit, qui peult sortir dehors
De ce qui n'est que prison de son corps,
Suyvant tousjours sa trace coustumiere
Recherche encor la liberté première;

Si le sejour d'un travail ocieux,
Nourrissement des desirs vicieux,
Réveille en moy la flamme accoustumee,
Plus que devant en mon cueur allumee:
Pourquoy, helas, d'un noeu si rigoreux
Ay-je lié mes ans plus vigoreux,
Et pourquoy s'est la doulceur de ma vie
Dessoubs un joug si pesant asservie?
Folle, pourquoy en lieu si reserré
Dedans mon corps s'est mon cueur enterré,
Si en moymesme estant ensevelie,
Je suis encor de la flamme assaillie?

Or adieu donc vaine captivité,
Qui serve tiens nostre pudicité,
Pudicité soubs miserable feincte
D'un soing forcé honteusement contraincte.

Mere d'Amour, suyvant mes premiers voeuz,
Dessous tes loix remettre je me veulx,
Dont je vouldrois n'estre jamais sortie,
Et me repens de m'estre repentie.

Car veu le soing, les travaulx et dangers,
Dont et par terre, et par flots estrangers
Nous sommes ceincts, veu la follie humaine
Ambicieuse aux causes de sa peine,
Ose'tu bien, ô rigoreux Censeur,
De noz plaisirs corrompre la doulceur?

Ose'tu bien l'Amour nous interdire,
Qui de nos maulx le seul bien se peult dire?
Reposez donc aux champs Elysiens,
Reposez vous, esprits des anciens:
Et tousjours soient de roses rougissantes
Et de beaux lis voz urnes florissantes:

Pour à bon droit avoir déïfié
Ce sainct troppeau à Vénus dédié,
Ce sainct troppeau de filles plus humaines,
Tant révéré des Matrones Romaines.

Cypris ainsi, source de nostre sang,
Entre les Dieux jadis trouva son rang
Et sçavez vous qui l'a faicte si grande?
Cypris la belle estoit de nostre bande.

Si Flore n'eust faict le peuple héritier
De tant de biens gaingnez à ce mestier,
Le peuple n'eust, pour la memoire d'elle,
Par tant d'honneurs rendu Flore immortelle.
Et toy, qui es nostre premier honneur,
Romaine Ilie, à ce mesme bonheur
T'appelle encor ta martiale Rome,
Qui de son sang l'origine te nomme.

Helas, pourquoy allons-nous donc courant
Après l'advis du sot peuple ignorant?
Pourquoy défend la loy mal equitable
Cela qui est sainctement imitable?

Pourquoy sont tant noz desirs ennemis
De ce qu'aux Dieux les hommes ont permis?
Pourquoy nous a la liberté ravie
Ce faulx honneur, tyran de nostre vie?

Rome, feignons qu'on nous chasse d'icy,
Soudainement tu te voyras aussi
Abandonner, car ceste seule perte
Pourra suffire à te rendre déserte:
Soudain de toy l'estranger s'enfuira,
D'y demeurer le moyne s'ennuira,
Et de tes murs se rendra fugitive
Des courtisans la grand troppe lascive.

Des monuments par le temps dévorez
Nous sommes seuls ornemens demeurez,
Seuls ornemens de l'antique memoire,
Et de ce lieu la renaissante gloire.

Rome, qui sceus tout le monde domter,
Tu le peulx bien encores surmonter
Par le moyen des armes Cypriennes,
Et regaingner tes palmes anciennes.

Désormais donc à mon col soit permis
Jetter le joug, où je l'avois soumis,
Et désormais retourne la franchise
De pere en filz nostre sang acquise:
Franchise, las, que fort mal j'entendy
Lors qu'en ce lieu serve je me rendy,
Mais qui fera desormais sa demeure
Avecques moy, jusq'à tant que je meure.
Dévotes soeurs, qui estes sur la fleur
De voz beaux ans, je plains vostre malheur,
Je plains le soing, qui vous ronge sans cesse,
Je plains le temps, je plains vostre jeunesse.

Las vous seichez, et les flambeaux ardens
De vos desirs vous bruslent au dedans,
Comme du blé les forests jaunissantes
Ardent parmy les flammes ravissantes.

Comme le feu en la fournaise estrainct
Va forcenant, le vostre ainsi contrainct
Secrettement vous ard jusq'aux moelles,
Et en bruslant acquiert forces nouvelles.

Vous languissez, et voyant tout au tour
Vos corps serrez d'un effroyable tour,
Vous efforcez, avecques mains craintives,
Rompre les lacz qui vous tiennent captives.

Ainsi l'oyseau en la cage enfermé
Recherche en vain son bois accoustumé,
Ainsi en vain la beste prisonnière,
Veult retourner en sa vieille tesnière,
Et vous ainsi voulez sortir de là:
Mais les destins s'opposent à cela,
Vous enserrant plus fort que la noire onde
Qui court là-bas en neuf tours vagabonde.
Peu à peu donc voz corps se brusleront,
Et tous seichez en cendres tumberont:
Mais quant à moy, libre je m'en deporte,
Et de bonne heure éloingne vostre porte.

Adieu verroulx, adieu portaulx ferrez,
Les petits trous des huis tousjours serrez,
Les lieux dévots, les chambrettes petites,
L'enroué son des chansons tant redittes,
Le long silence, et le tumbeau des corps
Devant leur mort mis au nombre des morts,
Les veufves nuicts, et l'aiguillon qui touche
Les tendres cueurs en leur deserte couche.

Cherchez, cherchez qui d'un teinct palissant
Trompe l'ardeur de son feu languissant,
Ou qui par art un mary se façonne,
Et son plaisir elle-mesme se donne;
Ou qui si fort l'imagine en veillant,
Qu'ell'le resente encor en sommeillant:
Ou qui avec quelque compagne sienne
Voyse imitant la docte Lesbienne.

Je ne veulx plus nature decevoir
Par ce qu'on peult en dormant concevoir,
Je ne veulx plus d'un Daemon estre femme,
Je ne veulx plus contr'imiter la flamme
De ces jumens, qui pleines bien souvent
Pour leur mary n'ont autre que le vent,
Quand le primtemps (miracle de l'Espagne)
Les époinçonne à travers la campagne.

Je laisse là ces plaisirs contrefaicts,
Je veulx sentir les naturels effects,
Et m'en retourne aux tentes plus heureuses
Gaigner la solde aux guerres amoureuses.
Et quant à vous, armes de chasteté,
Habits desmoings de nostre honnesteté,
Le vermoulu, et les taignes encore,
Et le reclus désormais vous dévore:
Je vous délaisse, et promez ne sentir
D'or'enavant un autre repentir.

TITRE La vieille courtisanne

Bien que du mal duquel je suis atteinte,
Soit desormais tardive la complainte,
Et qu'on ne doive imputer à raison
Le repentir qui vient hors de saison:
Si me plaindray-je, et de mon inconstance
Renouvelant la vieille repetance
(Quoy que promis j'eusse de ne sentir
D'or'enavant un autre repentir),
M'efforceray de soulager ma peine
Par les souspirs d'une complainte vaine.

Peut estre encor que de mon souspirer
Quelqu'un pourra quelque profit tirer,
Et que mon mal, si bien on le contemple,
Aux moins rusez pourra servir d'exemple:
Récompensant par ce nouveau bienfaict,
Si mieulx ne puis, mon antique forfaict.

Donques, à fin de mieulx faire cognoistre
Tout mon malheur, venant mon age à croistre
Plus que mon sens, sur les douze ou treize ans,
Estant nourrie aux delices plaisans
Que peult gouster une fille legere
Dessoubs la main d'une impudique mere,
Pour ne laisser dessus l'arbre vieillir
Ma belle fleur, je la laissay cuillir,
Non à quelqu'un dont on deust faire compte,
Et dont l'honneur peust amoindrir ma honte,
Mais à un serf: un serf eut ce bon heur,
De trionfer de mon premier honneur,
Secrettement: car ma mere discrette
Sceut bien tenir l'entreprise secrette.

Bien tost après je vins entre les mains
De deux ou trois gentilz-hommes romains,
Desquelz je fus aussi vierge rendue,
Comme j'avoy pour vierge esté vendue:
De main en main je fus mise en avant
A cinq ou six, vierge comme devant.

Depuis suivant une meilleure voye,
D'un grand prelat je fus faicte la proye,
Qui cherement ma jeunesse achepta,
Comme pucelle: et si bien me traitta,
Que je devins, voire en bien peu d'espace,
Belle, en bon poinct, et de meilleure grace.

Dèslors j'apprins à chanter et baller,
Toucher le luth, et proprement parler,
Vestir mon corps d'accoustrement propice,
Et embellir, mon teinct par artifice:
Bref j'apprins lors soubs bons enseignements
De mon sçavoir les premiers rudimens:
Car le prélat, duquel j'estoy l'amie,
Voire duquel j'estoy l'ame demie,
Le cueur, le tout, n'avoit autre plaisir
Que satisfaire à mon jeune desir.

Deux ou trois ans me dura ceste vie,
Jusques à tant qu'il me prist une envie
De la changer: comme on void bien souvent
Trop grand plaisir se convertir en vent,
Et pour ne voir chose qui luy desplaise,
L'esprit humain se fascher de son aise.
O combien mal convient la majesté
Avec l'amour! rien que la liberté
Ne me failloit: mais défaillant icelle,
Me défailloit toute chose avec elle.

Ny les faveurs, ny les bons traittements,
Chaisnes, anneaux, et riches vestemens,
De cent valets me voir estre honorée,
Et du seigneur à peu près adorée,
Estre nourrie en repos ocieux:
Bref, s'il y a chose qui plaise mieulx,
Quoy que lon feist ou dist pour me complaire,
Rien ne pouvoit mon esprit satisfaire.

La liberté de pouvoir deviser,
D'aller en masque et de se déguiser,
Siffler de nuict par une jalousie,
Faire l'amour, vivre à sa fantasie,
Sans esprouver la fascheuse prison
De ne pouvoir sortir de la maison
Sans un valet, et sans congé du maistre
N'oser monstrer le nez à la fenestre:
Ce seul désir mon esprit chatouilloit,
Ce seul ennuy mon repos travailloit,
Et peu à peu d'une lente tristesse
Décoloroit la fleur de ma jeunesse.

Ce que voyant celuy que je servoy,
Pour se desfaire honnestement de moy,
Feit par soubs main brasser un mariage,
Non sans vanter mes biens et mon lignage,
Ma bonne grace, et mon honnesteté,
Et par sur tout ma grande chasteté.

A ces appas se vint prendre un jeune homme,
Qui peu rusé aux finesses de Rome,
Se tint heureux d'avoir tel bien trouvé:
Mais quand il eut à sa honte esprouvé
Ce que j'estoy, premierement il use
De grans rigueurs: puis d'une plus grand ruse,
Dissimulant son courage odieux
Par beau parler et par caresse d'yeux,
Ores priant, ores d'une autre grace
A la priere adjoustant la menace,
En peu de temps se gouverna si bien,
Qu'il se feit maistre et du sien, et du mien.

Robbes, joyaux, meubles, et autres choses
Plus chèrement, en mes coffres encloses,
Argent contant, argent à intérest,
Tout fut levé soubs umbre d'un acquest.
Finablement se dressant un voyage,
Mon bon espoux se met en équipage,
Se part de Rome, et sans parler à moy,
S'en alla rendre au service du Roy:
Où il mourut, et depuis n'ouy onques
Parler de luy. En ce bel estat doncques
Je demeuray, sans faveur ne support,
Car mon prélat, de malheur, estoit mort:
Et ne m'estoit de toute ma richesse
Rien demeuré qu'un petit de jeunesse.

Doncques m'aydant de moymesme au besoing,
Et rejettant toute vergongne au loing,
J'ouvre boutique, et faicte plus sçavante,
Vous metz si bien ma marchandise en vante,
Subtilement affinant les plus fins,
Qu'en peu de temps fameuse je devins.

Lors me voyant par Rome assez congnue,
Pour n'estre en ranc d'esgaldrine tenue,
De deux ou trois à poste je me mis,
Lesquelz estoient mes plus fermes amis:
Et tous les mois me donnoient pour salaire
Un chacun d'eulx trente escus d'ordinaire.

Je laisse icy à discourir comment
Je me sçavois gouverner dextrement
Avecques eulx, à l'un faisant caresse,
A l'autre usant de plus grande rudesse,
Selon que d'eulx je cognoissois le cueur
Se manier par douceur ou rigueur:
N'oubliant pas ceste commune ruse,
De contenter de quelque maigre excuse
Le mal-content: et sans aymer aucun,
Donner à tous le martel en commun.

Par ce moyen chacun se pensant estre
Plus favorit, pour demeurer le maistre,
Comme à l'envy, par presens achetoit
Ce qu'avoit moins, à qui plus il coustoit.
C'estoit le bon, quand pour donner licence
A l'un des trois, les deux faisoient instance:
Comme il avient, que pour chasser un tiers,
Les autres deux s'accordent voluntiers.

Lors je disois, ou que sa laide face,
Son poil rousseau, ou sa mauvaise grace,
Plus que la mort me faschoient, toutefois
En le perdant, que je perdois un mois.
Eux donc ayans de me demander honte
Une faveur qui ne mettoit à compte,
Se contentoient, pour garder amitié,
D'y suppleer chacun pour la moitié.

Ainsi jamais n'amoindrissoit ma rente,
Et me restoit une place vaquante,
Dont je sçavois bien faire mon profit.
Aucunefois je prenois à credit,
En leur presence, ou supposois des debtes:
Conclusion, j'avois mille receptes,
Pour leur tirer les quatrins de la main:
Ores faignant de me faire nonnain,
Ores parlant de quelque mariage,
Ores de faire à Naples un voyage,
Ou à Venize, ou en quelque autre lieu,
Et que bien tost je leur dirois adieu.

Aucunefois je me faisois enceinte,
Ou me faignois de quelque fièvre attainte,
Et ce que peult un artifice tel,
Pour s'enchérir ou pour donner martel.

Voylà comment je traittois l'amy ferme,
Lequel jamais ne failloit à son terme:
Car les pendents, et les bracelets d'or,
Les scoffions, et les chaisnes encor,
Grands parfumez, robbes et pianelles,
Garnels, bourats, chamarres, caparelles,
Licts de parade, et corames dorez,
Savons de Naple, et fards bien colorez,
Miroers, tableaux où j'estois en peinture,
Masques, banquets, et coches de vecture,
Et s'il y a de consumer le bien.
Autres moiens, n'estoient comptez pour rien.

Que diray plus? j'avois mille prattiques:
Car tout cela qui s'achepte aux boutiques,
Ne coustoit rien, et mesme le boucher
Le plus souvent estoit payé en chair:
Jusqu'aux faquins (si l'honneur me dispence
De dire ainsi) j'espargnoy la despence:
Car tout l'argent des honnestes amis,
Pour mettre en banque, en reserve estoit mis.

J'avoy de plus quelque nuict la sepmaine,
Qui m'estoit franche: et lors je mettois peine
De prattiquer quelque nouvelle amour,
Et ne passois inutile un seul jour.

A cest effect je tenoy pour fantesque
Une rusee et vieille Romanesque,
Qui descouvrant quelque jeune emplumé,
Avant qu'il fust de mon faict informé,
Trouvoit moyen de faire l'entreprise
Secrettement, et comme bien apprise,
N'oublioit pas de prendre avant la main,
Disant comment j'estoy de sang Romain,
Et que j'estoy femme d'un gentilhomme,
Lequel pour lors estoit banny de Rome.

Voylà comment je traittoy l'estranger:
Mais par sus tout je craignoy le danger
Des escroqueurs, ne me tenant mocquee,
Si-non alors que j'estoy escroquee:
Ce qui causoit que moins je m'adressois
A l'Espagnol qu'au libéral François,
Doulce, courtoise, humaine, quant au reste:
Mais ce pendant fuyant plus que la peste
Ces jeunes gens, lesquels sans desbourcer,
A tout propos pour beaux veullent passer,
Nous pensant bien payer d'une gambade,
D'une chanson, d'un luth, ou d'une aubade:
Ce qui nous trompe, et faict que bien souvent
Nous nous trouvons les mains pleines de vent.

J'avois aussi une soingneuse cure
De n'endurer sur mon corps une ordure:
De boire peu, de manger sobrement,
De sentir bon, me tenir proprement,
Fust en public, ou fust dedans ma chambre:
Où l'eau de naffe, et la civette, et l'ambre,
Le linge blanc, le pennache eventant,
Et le sachet de pouldre bien sentant
Ne manquoient point: sur tout je prenoy garde
(Ruse commune à quiconque se farde)
Qu'on ne me peust surprendre le matin.
Bref, tout cela qu'enseigne l'Aretin,
Je le sçavoy: et sçavoy mettre en oeuvre
Tous les secrets que son livre descouvre:
Et d'abondant mille tours incogneus,
Pour esveiller la dormante Venus.

J'estoy pourtant en mes propos honneste,
Et ne faisois à tout le monde feste,
Légèrement caressant un chacun:
J'avoy pour tous un entretien commun,
Et de façons gravement asseurées,
Sçavoy fort bien enchérir mes denrées.
De la vertu je sçavoy deviser,
Et me sçavoy tellement deguiser,
Que rien qu'honneur ne sortoit de ma bouche:
Sage au parler, et follastre à la couche.
Aussi void-on qu'un propos vicieux,
Plus que le vice est souvent odieux:
Et que rien tant que vertu n'est aymable,
Ou ce qui est à la vertu semblable.

Chacun se flatte en son affection,
Où il cognoist quelque perfection:
Et ne peult bien la Dame estre estimee,
Que l'on cognoist indigne d'estre aymee:
Tant la vertu plaist en celles qui l'ont,
Si-non au cueur, pour le moins sur le front.

Par telz moiens j'acquis faveur en Rome,
Et ne se fust estmé galant homme,
Qui n'eust eu bruit de me faire l'amour.
Au demeurant, fust de nuict ou de jour,
Je ne craignois d'aller sans ma patente,
Car j'estois franche, et de tribut exempte.
Je n'avois peur d'un gouverneur fascheux,
D'un barisel, ny d'un sbirre oultrageux,
Ny qu'en prison lon retint ma personne
En court Savelle ou bien en tour de Nonne:
N'ayant jamais faulte de la faveur
D'un Cardinal ou autre grand seigneur,
Dont on vëoit ma maison fréquentée:
Ce qui faisoit que j'estois respectée,
Et que chacun craignoit de me fascher,
Voyant pour moy les plus grands s'empescher.

Six ou sept ans je feis ce beau mesnage:
Ayant passé le meilleur de mon aage
En ces plaisirs (si plaisir fault nommer
Un peu de doulx meslé de tant d'amer).

Car quel plaisir, hélas, me pouvoir estre,
Bien que je prinsse à dextre et à senestre,
D'avoir soubmis mes membres éhontez
A l'appetit de tant de voluntez?

Et d'imiter le vivre d'une beste,
Pour m'enrichir par un gain deshonneste?
Et d'endurer d'un amant furieux
Mille desdaings et mots injurieux?
De supporter une aisselle suante,
Un nez punais, une bouche puante,
Une sottise, et perdre à tous propos
Pour un martel, et repas et repos?

Outre la peur (geine perpétuelle)
D'une verolle, ou d'une pellarelle,
Et tout cela dont se trouve héritier
Qui longuement exerce tel mestier.

Car quant au soing où chacune se fonde,
De se farder, de se faire la blonde,
De se friser, de corriger l'odeur,
Serrer la peau, réchauffer la froideur,
Je n'en dy rien, pour estre telle peine
Commune encor à la dame Romaine.

O bien heureuse et trois et quatre fois,
Qui n'est sugette à si pénibles loix!
Ce fut pourquoy une sepmaine saincte,
Estant pour lors ma conscience attainte
D'un sainct remords, que quelque bon Daemon
Me feit sentir au milieu d'un sermon,
Sans y penser soudain je me dispose
Faire de moy une métamorphose:
Et de changer mon lascif vestement
En un dévot et sainct accoustrement.

Ce que je feis: et devins convertie,
Donnant dèslors une grande partie
De mes trésors à la religion:
Où tost après changeant d'opinion,
Je me trouvay à mal party rangee,
Et plus d'habit que de vouloir changee.

Donc inhabile au service de Dieu,
J'abandonnay de bonne heure le lieu:
Et retournant d'où je m'estoy partie,
Me repenty de m'estre repentie.

Ainsi tournee à mon premier mestier,
Pour regaigner tout cela qu'au monstier
J'avoy laissé, j'ouvre l'escolle au vice,
Et commençay d'un plus grand artifice
Qu'au paravant, à dresser mes appas,
Et retenter les amoureux combats,
Où je r'acquis d'un utile dommage
Tout le perdu, et beaucoup d'avantage.

Adonc je vins en réputation:
Et prins dèslors telle presumption,
De grands seigneurs me voyant courtisee,
Que mon mespris me rendit mesprisee.

Je tais icy pour mon premier bon heur,
Du trente et un le fameux deshonneur,
Et supposé au lieu d'un gentilhomme
Dedans mon lict l'executeur de Rome:
Qui ce plaisir devant cent et cent yeux
Récompensa du fouet injurieux.

Je tais encor la verolle gouteuse,
La denterelle, et pellade honteuse,
Et mon visage en tant de lieux sfrizé,
Que mille fards ne l'eussent déguisé.

J'avois pourtant encor bonne prattique
Et pour cela ne fermay la boutique:
Car le renom de mon crédit passé,
Et le trésor que j'avois amassé,
M'entretenoient: et puis ma bonne grace
Récompensoit d'une si brave audace
Ce que les ans de beau m'avoient osté,
Que mon autonne on prenoit pour aesté.

J'avois au lict cent mille gaillardises,
Mille bons mots et mille mignardises:
De bien baller on me donnoit le pris,
J'avoy du luth moyénement appris,
Et quelque peu entendoy la musique:
Quant à la voix, je l'avois angelique,
Et ne se fust nul autre peu vanter
De sçavoir mieux le Pétrarque chanter.

Au demeurant, j'avoy la main divine,
Fust sur la toile, ou fust sur l'estamine:
Et voluntiers y emploioy le temps,
Quand je n'avois un meilleur passetemps.
Aucunefois en accoustrement d'homme,
Je passageoy pompeusement par Rome
Sur un cheval de mesme enharnaché,
Et le pennache à la guelphe attaché,
Ne me monstrois moins superbe et vaillante
Qu'une Marphise ou une Bradamante.

Bref, je sçavoy de toute chose un peu,
Et n'estoy pas ignorante du jeu,
Fust aux eschets, ou fust à la première:
Où je n'estois de perdre coustumière,
Jouant tousjours à moytié pour celuy
Qui ne prenoit que la perte pour luy.

Aucunefois n'estant de la partie,
J'estoy si bien de mon faict advertie,
Qu'autant de fois qu'une reste on gaignoit,
Autant de fois la manche on me donnoit.

Aucunefois ne m'estant aggreable
Quelque joyau, d'une usure honorable
A cinq ou six je le faisois payer,
Et leur baillois à la rafle à jouer.

Voylà comment par cent moyens honnestes;
Je recueillois la laine de mes bestes:
Donc je tondois les unes quelquefois,
Et quelquefois les autres escorchois:
Usant par tout de si grand artifice,
Que sans monstrer un seul poinct d'avarice,
Ceux-là dont plus de présens j'avoy pris,
Se reputoient estre plus favoris.

Ma maison donc, moins que jamais deserte,
Estoit quasi comme une escolle ouverte
D'honnesteté, où il falloit venir
Pour bien sçavoir Dames entretenir.
Là se disoient mille bons mots pour rire,
Là les plus sots s'efforceoient de mieux dire,
Comme à l'envy, et le soir et matin.
Se rapportoit toute chose au butin.
S'il se faisoit quelque assemblée honneste,
Quoy que ce fust, j'estoy tousjours de feste:
Et n'eust esté le banquet bien fourny,
Qui de tel metz eust esté dégarny.

Je me trouvois de ducats plusieurs milles,
Qui ne m'estoient en un coffre inutiles:
J'avois meublé une belle maison,
Et richement, et selon la saison:
Et sur la porte avois mis pour devise,
La pluye d'or de la fille d'Acrise:
Voulant par là honnestement monstrer
Que par l'or seul on y pouvoit entrer.

Heureuse, las, heureuse, et trop heureuse,
Si Cupidon de sa torche amoureuse,
Pour chastier cent mille indignitez
De tant d'amans, que j'avois mal traittez,
N'eust allumé dans mes froides mouëlles
Le feu vengeur de ses flammes cruelles:
Me contraignant d'aymer plus que mes yeux,
Plus que mon cueur, un jeune audacieux,
Qui d'autant plus que d'une humble caresse
Je m'efforçois d'amollir sa rudesse,
Plus me fuyoit, et se passoit, cruel,
De mon torment et pleur continuel.

Las, quantes fois jalousement malade,
Courant par tout, ainsi qu'une Ménade,
Ay-je suivy sans crainte du mocqueur
Cest inhumain, qui m'emportoit le cueur!
Las, quantes fois, en lieu d'estre endormie,
Le pensant estre ès bras d'une autre amie,
Nuds pieds, nud chef, au temps des longues nuicts,
Ay-je rompu et fenestres et huys,
Injuriant de mille outrages celle
Qui recéloit mon ennemy chez elle!

Las, quantes fois suis-je allée au devin,
Et quantes fois aux sorcieres, à fin
De retenir par lyens et par charmes
Cest obstiné vainqueur de telles armes!

Le poil au chef me herisse d'horreur,
Me souvenant de ce que la fureur
Me faisoit faire: ores d'un cimetère,
Tirant de nuict quelque umbre solitère,
Ores au ciel la lune ensanglantant,
Ores le cours des fleuves arrestant.

Les vers sacrez, les celestes augures,
Les poincts couplez, les magiques figures,
Les saincts fuseaux, les noms ensorcelez,
Les os des morts, et les lauriers bruslez:
Ce que du front des poulains on attire,
Les yeux de loup, les images de cire,
Les noeuds charmez et le nombre de trois,
Avec le mal qu'on appelle des mois:
Bref, tout cela que peut telle science,
(Et tout en vain) j'en feis l'expérience.

Ce n'est pas tout: le presens amoureux,
Et tout le bien que mes ans plus heureux
M'avoient acquis avec peine infinie,
Vignes, maisons, argent à compagnie,
En moins d'un an tout cela fut vendu,
Et en banquets et presens despendu
Pour cest ingrat, ingrat, ingratissime,
Lequel tenoit de mes pensers la cyme,
Puis me planta, voyant tout consumé
Ce qu'il avoit tant seulement aymé.

Et puis voicy, pour m'achever de peindre,
Celle que plus les dames doivent craindre,
Sur un baston marchant à pas comptez,
Dame Viellesse aux cheveux argentez:
Qui ravissant d'une main larronnesse
Ce qui restoit encor de ma jeunesse,
Ne m'a laissé que la gravelle aux reins,
La goutte aux pieds, et les galles aux mains,
La toux aux flancs, la micraine à la teste,
Et à l'oreille une sourde tempeste.

De ce beau chef tout l'honneur est esteinct,
Ce beau visage a changé son beau teinct
En teinct de mort: et ceste bouche blesme,
Dessus ses bords a peincte la mort mesme.

Ces deux beaux yeux, jadis flambeaux d'amour,
Se sont cachez de peur de voir le jour,
Et pour pleurer leurs fautes et mes peines,
Sont de flambeaux convertis en fonteines.

Je ne puis plus ny sentir, ny gouster,
Plus ne me plaist les doux sons escouter,
Le sens me fault, et l'esprit qui me laisse,
Plus que le corps se sent de la vieillesse.

J'ay oublié tout cela qu'autrefois
J'avoy apprins du luth et de la voix,
J'ay oublié tous mes bons mots pour rire,
Je ne sçay plus que me plaindre et mesdire,
Je ne sçay plus que tousser et cracher,
Fascher autruy, et d'autruy me fascher.

Quant au mestier dont il fault que je vive,
C'est de filler, ou laver la lessive,
Faire traffiq'de quelques vieux drappeaux;
Composer fards, contrefaire des eaux,
Vendre des fruicts, des herbes, des chandelles
Aux jours de feste, et crier les chambelles.

Voylà l'estat, où je gaigne mon pain,
Pour ma vieillesse armer contre la faim,
Et pour payer une chambre locande.
Ce qui est or ma despense plus grande.
Au demeurant, je ne discours icy
Par le menu le chagrin, le soucy,
Et le soubson, que la vieillesse cache
Dedans son sein: le mal qui plus me fasche,
Et qui me faict cent fois le jour périr,
C'est de vouloir, et ne pouvoir mourir.
O que je suis différente de celle
Que j'estois lors, quand jeune, riche et belle,
Un escadron j'avoy de tous costez
De courtisans pompeusement montez,
M'accompagnant ainsi qu'une princesse,
Fust au matin, quand j'allois à la messe,
Ou fust au soir, alors qu'il me plaisoit
De me trouver où le bal se faisoit!

Las, maintenant un chacun me desdaigne,
Et seulement pauvreté m'accompagne:
Ceux que jadis desdaigner je souloy,
M'appellent vieille, et se mocquent de moy:
Et ceux dont plus j'estoy favorisée,
Sifflent sur moy d'une longue risée:
Se vergongnans de m'avoir voulu bien,
Pour rien en moy ne cognoistre du mien.
Jusques icy a couru ma fortune,
Selon le temps adverse ou opportune.

Mais, ô chétive! encor n'est-ce le poinct
Qui plus au vif le courage me poingt:
Le seul object de ma complainte amère,
C'est, c'est l'ennuy de me veoir pauvre, et mere,
Non d'un qui soit d'aage pour se nourrir,
Ou qui me puisse au besoing secourir,
Mais d'une fille encor jeune et debile,
Qui sur les bras m'est en charge inutile,
Et sera, las, si cest astre inhumain
Règne long temps sus le climat romain.

J'ay veu Léon, délices de son aage,
J'ay veu Clément de ce mesme lignage,
J'ay veu encor ce bon Paule ancien,
Premier honneur du sang Farnesien:
Apres cestuy j'ay veu Jules troisieme,
Ores je voy le grand Paule quatrieme.

De tous ceux-là je me doy contenter:
De cestui-cy je me veulx lamenter,
Pour avoir mis d'une loy rigoreuse
Dessoubs les pieds la franchise amoureuse,
Abolissant d'un edict défendeur
Ce qui estoit de Rome la grandeur.

Car si de ceux que Rome plus honore,
De courtisans; et des autres encore
On veult ainsi les plaisirs limiter,
Quelz estrangers y viendront habiter?
Tous s'en fuiront, ou pour dernier remède
Exerceront l'amour de Ganymede,
Où sans cela ne sont que trop appris
Ceux qui ont loy de n'estre point repris.

O temps! ô meurs! ô malheureuse annee!
O triste regne! ô Rome infortunee!
N'estoit-ce assez, que le discord mutin
T'eust faict du monde un publique butin,
Et d'avoir veu sur ta rive latine
Si longuement la guerre et la famine,
Si malheureuse encor tu ne perdois
La liberté: liberté, que tu dois
Plus regretter que tes palais antiques,
Dont nous voyons les poudreuses reliques.

Fille, qui m'es plus chère que mes yeux,
Helas, pourquoy t'ont faict naistre les cieux
Soubs un tel siècle? ou pourquoy si durable
Ay-je vescu, pour te veoir misérable?

Helas, fault-il que ce beau chef doré,
Ces deux beaux yeux, ce pourpre coloré,
Ce front, ce nez, ceste bouche divine,
Et ce beau corps, qui des Dieux estoit digne,
Soit le butin, non point d'un courtisan,
Mais d'un faquin ou d'un pauvre artisan?

Pour cela donc d'une main si soigneuse
T'ay-je eslevee? ô fille malheureuse,
Si tu devois par telle indignité
Perdre la fleur de ta virginité!

Estoit-ce là ceste belle jeunesse,
Dont je faisois mon baston de vieillesse?
Estoit-ce ainsi que mes travaulx passez
Devoient un jour estre recompensez?

O ciel cruel, estoiles conjurees,
N'avois-je assez de peines endurees,
Si en ma fille, en cest aage où je suis,
Je ne voyois renaistre mes ennuis?

Je n'en puis plus, et mes pleurs qui s'espandent
A grands ruisseaux, le parler me defendent.
Donques priant ceux-là qui me liront,
Et de mes pleurs (peult-estre) se riront,
De m'excuser, si par trop de langage
(Vice commun à celles de mon aage)
J'ay discouru et mon mal, et mon bien,
Je feray fin: que peusse-je aussi bien,
Pour n'estre plus à ces maulx asservie,
Comme à mes pleurs, mettre fin à ma vie!

TITRE Métamorphose d'une rose

Comme sur l'arbre sec la veuvfe tourterelle
Regrette ses amours d'une triste querelle,
Ainsi de mon mary le trespas gemissant,
En pleurs je consumois mon aage languissant:

Quand pour chasser de moy ceste tristesse enclose,
Mon destin consentit que je devinsse Rose,
Qui d'un poignant hallier se herisse à l'entour,
Pour faire resistance aux assaults de l'Amour.

Je suis, comme j'estois, d'odeur naïve et franche,
Mes bras sont transformez en épineuse branche,
Mes piedz en tige verd, et tout le demeurant
De mon corps est changé en Rosier bien fleurant.

Les plis de mon habit sont écailleuses poinctes,
Qui en rondeur égalle autour de moy sont joinctes:
Et ce qui entr'ouvert monstre un peu de rougeur,
Imite de mon ris la première doulceur.

Mes cheveulx sont changez en fueilles qui verdoyent,
Et ces petis rayons, qui vivement flamboyent
Au centre de ma rose, imitent de mes yeux,
Les feuz jadis égaulx à deux flammes des cieulx.

La beauté de mon teinct à l'Aurore pareille
N'a du sang de Vénus pris sa couleur vermeille,
Mais de cestre rougeur que la pudicité
Imprime sur le front de la virginité.

Les graces, dont le ciel m'avoit favorisée,
Or que Rose je suis, me servent de rosée:
Et l'honneur qui en moy a fleury si long temps,
S'y garde encor entier d'un éternel primtemps.

La plus longue frescheur des roses est bornee
Par le cours naturel d'une seule journee:
Mais ceste gayeté qu'on voit en moy fleurir,
Par l'injure du temps ne pourra dépérir.

A nul je ne défends ny l'odeur, ny la veuë,
Mais si quelque indiscret vouloit à l'impourveuë
S'en approcher trop près, il ne s'en iroit point
Sans esprouver comment ma chaste rigueur poingt.

Que nul n'espère donc de ravir ceste Rose,
Puis qu'au jardin d'honneur elle est si bien enclose:
Où plus soingneusement elle est gardee encor
Que du Dragon veillant n'estoient les pommes d'or.

Celuy qui la vertu a choisy pour sa guide,
Ce sera celuy seul qui en sera l'Alcide:
A luy seul j'ouvriray la porte du verger,
Où heureux il pourra me cueillir sans danger.

Qu'autrement on n'espère en mon cueur faire brèche:
Car je ne crains Amour, ny son arc, ny sa flèche:
J'esteins, comme il me plaist, son brandon furieux,
Les aeles je luy couppe, et débende les yeux.

TITRE Hymne de la surdité

Je ne suis pas, Ronsard, si pauvre de raison,
De vouloir faire à toy de moy comparaison,
A toy, qui ne seroit un moindre sacrilege
Qu'aux Muses comparer des Pies le college,
A Minerve Aracné, Marsye au Delien,
Ou à nostre grand Prince un prince italien.

Bien ay-je, comme toy, suivy dès mon enfance
Ce qui m'a plus acquis d'honneur que de chevance:
Ceste saincte fureur qui, pour suyvre tes pas,
M'a tousjours tenu loing du populaire bas,
Loing de l'ambition, et loing de l'avarice,
Et loing d'oysiveté, des vices la nourrice,
Aussi peu familiere aux soldats de Pallas,
Comme elle est domestique aux prestres et prelats.

Au reste, quoy que ceulx qui trop me favorisent,
Au pair de tes chansons les miennes AUTHEURisent,
Disant, comme tu sçais, pour me mettre en avant,
Que l'un est plus facile et l'autre plus sçavant,
Si ma facilité semble avoir quelque grace,
Si ne suis-je pourtant enflé de telle audace,
De la contre-peser avec ta gravité,
Qui sçait à la doulceur mesler l'utilité.

Tout ce que j'ay de bon, tout ce qu'en moy je prise,
C'est d'estre, comme toy, sans fraude, et sans feintise,
D'estre bon compaignon, d'estre à la bonne foy,
Et d'estre, mon Ronsard, demy-sourd, comme toy:
Demy-sourd, ô quel heur! pleust aux bons Dieux que j'eusse
Ce bon heur si entier, que du tout je le feusse.

Je ne suis pas de ceux qui d'un vers triomphant
Déguisent une mouche en forme d'éléphant,
Et qui de leurs cerveaux couchent à toute reste,
Pour louer la folie ou pour louer la peste:
Mais sans changer la blanche à la noire couleur,
Et soubs nom de plaisir déguiser la douleur,
Je diray qu'estre sourd (à qui la différence
Sçait du bien et du mal) n'est mal qu'en apparence.

Nature aux animaulx a cinq sens ordonnez,
Le gouster, le toucher, l'oeil, l'oreille, et le nez,
Sans lesquels nostre corps seroit un corps de marbre,
Une roche, une souche, ou le tronc d'un viel arbre.

Je laisse à discourir au jugement commun
L'usage, et différence, et vertu d'un chacun,
Lesquelz, pour présider en la part plus insigne,
Sont de plus grand service et qualité plus digne:

Comme l'oeil, le sentir, et ce nerf sinueux
Qui, par le labyrinth'd'un chemin tortueux,
Le son de l'air frappé conduit en la partie,
Qui discourt sur cela, dont elle est avertie;
Le pertuis de l'ouÿe, et les trois petit os,
Qui sont à cest effect en noz temples enclos;
De quel sage artifice, et necessaire usage
La nature a basty ce petit cartilage,
Qui de l'oreille estant le fidèle portier,
Droit sur le petit trou du caverneux sentier
Bat éternellement, si d'une humeur épesse,
Qui pour sa grand froideur résouldre ne se laisse,
Son bat continuel ne se treuve arresté,
D'où vient ce fascheux mal, qu'on nomme Surdité:
Fascheux à l'ignorant, qui ne se fortifie
Des divines raisons de la philosophie.

Je ne veulx estre icy de la secte de ceulx
Qui disent n'estre mal, tant soit-il angoisseux,
Fors celuy dont nostre ame est atteincte et saisie,
Et que tout autre mal n'est que par fantaisie.

Combien que le né sourd, et par tel vice exclus
Du sens qu'on dict acquis, ne s'en fasche non plus
(Comme lon peult juger) que d'estre né sans aeles,
Ou n'égaller au cours les bestes plus isnelles,
En force les taureaux, les poissons au nager,
Ou de ne se pouvoir, comme un daemon, changer:

D'autant que le regret vient de la cognoissance
Du bien, du quel on a perdu la jouissance,
Et qu'on ne doit aucun estimer malheureux
Pour ne jouir du bien dont il n'est desireux,
Non plus qu'est un cheval ou autre beste telle,
Pour n'avoir, comme nous, la raison naturelle:
Si est-ce toutefois que pour l'homme estre né
Un animal docile, auquel est ordonné
Contre le naturel de chacune autre beste,
D'eslever, plus divin, aux estoilles sa teste:

Si par estre né sourd, il ne peult concevoir
Rien plus hault que cela que ses yeux peuvent voir,
Sans cognoistre celuy, qui homme l'a faict naistre,
Malheureux je l'estime, or qu'il ne le pense estre:

Aussi bien que lon dict (et nous tenons ce poinct)
N'estre plus grand malheur que cil de n'estre point.
Mais cestuy-là, Ronsard, qui n'est sourd de nature,
Ains l'est par accident, s'il a par nourriture
Quelque sçavoir acquis, c'est un sourd animal,
Privé d'un peu de bien, et de beaucoup de mal.

Car tout le bien qu'on peult recevoir par l'oreille,
Procède ou d'un doulx son, qui nostre esprit réveille,
Ou d'un plaisant propos, dont nostre entendement
Reçoit en l'escoutant quelque contentement.

Or celuy qui est sourd, si tel default luy nie
Le plaisir qui provient d'une doulce armonie,
Aussi est-il privé de sentir maintefois
L'ennuy d'un faulx accord, une mauvaise voix,
Un fascheux instrument, un bruit; une tempeste,
Une cloche, une forge, un rompement de teste,
Le bruit d'une charrete, et la doulce chanson
D'un asne, qui se plaingt en effroyable son.

Et s'il ne peult gouster le plaisir delectable
Qu'on a d'un bon propos qui se tient à la table,
Aussi n'est-il subject à l'importun caquet
D'un indocte prescheur ou d'un fascheux parquet,
Au babil d'une femme, au long prosne d'un prestre,
Au gronder d'un vallet, aux injures d'un maistre,
Au causer d'un bouffon, aux broquars d'une court,
Qui font cent fois le jour désirer d'estre sourd.

Mais il est mal venu entre les damoizelles!
O bien-heureux celuy qui n'a que faire d'elles,
Ny de leur entretien! car si de leurs bons mots
Il n'est participant, par faulte de propos,
Il ne s'estonne aussi et ne se mord la langue,
Rougissant d'avoir faict quelque sotte harangue.

Mais il est soubsonneux, et tousjours dans son cueur
Se faict croire qu'il sert d'argument au moqueur!
Il ne le doit penser, s'il se pense habile homme,
Ains pour tel qu'il se croid, doit croire qu'on le nomme.

Mais il n'est appellé au conseil des Seigneurs!
O que cher bien souvent s'achètent tels honneurs
De ceulx, qui tels secrets dans leurs oreilles portent,
Quand par legereté de la bouche ilz leur sortent!
Mais il est taciturne: ô bien heureux celuy
A qui le trop parler ne porte point d'ennuy,
Et qui a liberté de se taire à son aise,
Sans que son long silence à personne déplaise!

Le parler toutefois entretient les amis,
Et nous est de nature à cest effect permis
Et ne peult-on pas bien à ses amis escrire,
Voire mieulx à propos, ce qu'on ne leur peult dire?
Si est-ce un grand plaisir, dira quelque causeur,
D'entendre les discours de quelque beau diseur.

Mais il est trop plus grand de voir quelque beau livre,
Ou lors que nostre esprit du corps franc et délivre
Voyage hors de nous, et nous faict voir sans yeux
Les causes de nature, et les secrets des cieux:
Pour aux quelz pénétrer, un Philosophe sage
Voulut perdre des yeux le nécessaire usage,
Pour ne voir rien qui peust son cerveau départir:
Et qui plus que le bruit peult l'esprit divertir?

La Surdité, Ronsard, seule t'a faict retraire
Des plaisirs de la court et du bas populaire,
Pour suyvre par un trac encore non battu
Ce penible sentier, qui meine à la vertu.

Elle seule a tissu l'immortelle couronne
Du myrte paphien, qui ton chef environne:
Tu luy dois ton laurier, et la France luy doit
Qu'elle peult désormais se vanter à bon droit
D'un Horace, et Pindare, et d'un Homere encore,
S'elle void ton Francus, ton Francus qu'elle adore
Pour ton nom seulement, et le bruit qui en court:
Dois-tu donques; Ronsard, te plaindre d'estre sourd?

O que tu es heureux, quand le long d'une rive,
Ou bien loing dans un bois à la perruque vive,
Tu vas, un livre au poing, méditant les doulx sons
Dont tu sçais animer tes divines chansons,
Sans que l'aboy d'un chien, ou le cry d'une beste
Ou le bruit d'un torrent t'élourdisse la teste.

Quand ce doulx aiguillon si doulcement te poingt,
Je croy, qu'alors, Ronsard, tu ne souhaites point
Ny le chant d'un oyseau ny l'eau d'une montagne,
Ayant avecques toy la Surdité compagne,
Qui faict faire silence, et garde que le bruit
Ne te vienne empescher de ton aise le fruict.

Mais est-il harmonie en ce monde pareille
A celle qui se faict du tintin de l'oreille,
Lors qu'il nous semble ouir, non l'horreur d'un torrent,
Ains le son argentin d'un ruisseau murmurant,
Ou celuy d'un bassin, quand celuy qui l'escoute
S'endort au bruit de l'eau, qui tumbe goutte à goutte?

On dict qu'il n'est accord, tant soit mélodieux,
Lequel puisse égaler la musique des Cieux,
Qui ne se laisse ouir en ceste terre basse,
D'autant que le fardeau de ceste lourde masse
Hebete: noz esprits, qui par la Surdité
Sont faicts participans de la divinité.

Regarde donc, Ronsard, s'il y a mélodie
Si doulce que le bruit d'une oreille essourdie,
Et si la Surdité par un double bienfaict
Ne récompense pas le mal qu'elle nous faict,
En quoy mesmes les Dieux, Déesse, elle resemble,
Qui nous versent l'amer, et le doux tout ensemble.

O que j'ay de regret en la doulce saison,
Que je soulois regner paisible en ma maison,
Si sourd, que trois marteaux tumbans sur une masse
De fer estincelant, n'eussent rompu la glace
Qui me bouchoit l'ouÿe, heureux, s'il en feut onc:
Las, feusse-je aussi sourd, comme j'estois adonc!

Le bruit de cent vallets, qui mes flancz environnent,
Et qui soir et matin à mes oreilles tonnent,
Le devoir de la court, et l'entretien commun,
Dont il fault gouverner un fascheux importun,
Ne me fascheroit point: un créditeur moleste
(Race de gens, Ronsard, à craindre plus que peste)
Ne troubleroit aussi l'aise de mon repos,
Car, sourd, je n'entendrois ne luy, ne ses propos.

Je n'orrois du Castel la fouldre et le tonnerre,
Je n'entendrois le bruit de tant de gens de guerre,
Et n'orrois dire mal de ce bon Pere Sainct
Dont ores sans raison toute Rome se plaingt,
Blasmant sa cruauté et sa grand convoitise,
Qui ne craint (disent-ilz) aux despends de l'Eglise
Enrichir ses nepveus, et troubler sans propos
De la Chrestienté le publique repos.

Je n'orrois point blasmer la mauvaise conduite
De ceux qui tout le jour trainent une grand'suite
De braves courtisans, et pleins de vanité,
Voyant les ennemis autour de la cité,
Portent Mars en la bouche, et la crainte dans l'ame:
Je n'orrois tout cela, et n'orrois donner blasme
A ceux qui nuict et jour dans leur chambre enfermez
Ayant à gouverner tant de soldats armez,
Font aux plus patiens perdre la patience,
Tant superbes ilz sont, et chiches d'audience.

Je n'entendrois le cry du peuple lamentant
Qu'on voise sans propos ses maisons abbatant,
Qu'on le laisse au danger d'un sac époventable
Et qu'on charge son doz d'un faiz insupportable.
O bien-heureux celuy qui a receu des Dieux
Le don de Surdité! voire qui n'a point d'yeux,
Pour ne voir, et n'ouir en ce siècle où nous sommes
Ce qui doit offenser et les Dieux et les hommes.

Je te salue, ô saincte et alme Surdité!
Qui pour throsne, et palais de ta grand majesté
T'es cavé bien avant soubs une roche dure
Un antre tapissé de mousse et de verdure:
Faisant d'un fort hallier son effroyable tour,
Où les cheutes du Nil tempestent à l'entour.

Là se void le Silence assis à la main dextre,
Le doigt dessus la lèvre: assise à la senestre
Est la Mélancholie au sourcil enfonsé:
L'Estude tenant l'oeil sur le livre abbaissé
Se sied un peu plus bas: l'Ame imaginative,
Les yeux levez au ciel, se tient contemplative
Debout devant ta face: et là dedans le rond
D'un grand miroir d'acier te faict voir jusqu'au fond
Tout ce qui est au ciel, sur la terre, et soubs l'onde,
Et ce qui est caché soubs la terre profonde:

Le grave Jugement dort dessus ton giron,
Et les Discours aellez volent à l'environ.
Donq, ô grand Surdité, nourrice de sagesse,
Nourrice de raison, je te supply, Déesse,
Pour le loyer d'avoir ton mérite vanté
Et d'avoir à ton loz ce Cantique chanté,
De m'estre favorable, et si quelqu'un enrage
De vouloir par envie à ton nom faire oultrage,
Qu'il puisse un jour sentir ta grande déité,
Pour sçavoir, comme moy, que c'est de Surdité.

AUTHEUR Jean Bertaut

TITRE

Une si douce chaine emprisonne mon coeur, 
une si belle main tient mon ame asservie, 
que si je crains la mort, c'est pour la seule peur 
de sortir de prison en sortant de la vie.

Non, plustost on verra la neige s'embraser, 
que jamais ma franchise à mes fers je prefere: 
car comme ils sont trop forts pour les pouvoir briser, 
aussi ils sont trop doux pour m'en vouloir defaire. 
L'ingenieux Dedale en l'antique saison, 
a fin de s'affranchir, empluma ses aisselles: 
et moy, pour demourer à jamais en prison, 
j'enchaine mon amour, et luy coupe les aelles. 
Aussi tiens-je mes fers pour un present des cieux, 
et l'eternelle chaine où sa beauté m'enlace, 
plustost pour un loyer d'avoir aymé ses yeux, 
que pour un chastiment d'en avoir eu l'audace. 
Bienheureux, à l'égal des plus heureux esprits, 
si fuyant la rigueur aux belles coustumiere, 
elle se laissoit prendre à celuy qu'elle a pris, 
mesme neud l'en rendant geoliere et prisonniere.

Mais je souhaite un bien des mortels ignoré, 
dont je voy l'esperance à mon coeur interdite: 
et qui sera tousjours vainement desiré, 
si pour le posseder il faut qu'on le merite. 
Belle que j'aimeray mesme dans le cercueil, 
belle par qui mon ame en flamme est convertie, 
qu'une extreme beauté pouvant enfler d'orgueil, 
une extreme vertu remplit de modestie: 
devant que de te voir, j'aimoy le changement, 
courant les mers d'amour de rivage en rivage, 
desireux de me perdre, et cherchant seulement 
un roc qui me semblast digne de mon naufrage. 
Mais je pris en horreur ce penser inconstant, 
aussi tost que ton oeil m'eut mis en sa puissance; 
asseuré que changer ce me seroit autant 
manquer de jugement que manquer de constance.

Toy de qui la beauté secondant les vertus, 
est l'unique rémore et l'ancre qui m'arreste, 
regarde de quels flots mes esprits sont battus, 
et commande à tes yeux d'en calmer la tempeste. 
Mais non, ne m'oste point le bien de mon tourment, 
ne m'oste point ma gloire en m'estant plus humaine: 
si le repos du ciel gist en son mouvement, 
je suis comme le ciel, mon repos c'est ma peine.

Defens tant seulement à ta jeune beauté 
d'estoufer de douleur un esprit qu'elle anime: 
et pour trop reverer ta chaste cruauté, 
de ton adorateur ne fay point ta victime.

TITRE

Mon ame est de vos laqs si doucement pressée, 
qu'il n'est point de tourment que je n'y trouve doux: 
et ne m'estime heureux qu'alors que ma pensée 
me ravit hors de moy pour aller vivre en vous.

Aussi la beauté mesme en vous seule resserre, 
pour la gloire d'amour, les délices des dieux: 
mon âme vit en moy comme l'on vit en terre, 
mais elle vit en vous comme l'on vit és cieux. 
C'est pourquoy benissant la cause de ma prise, 
et l'heure où me perdant je cessay d'estre mien, 
je ne regrette point ma premiere franchise, 
puis que ma servitude est ma gloire et mon bien. 
À qui doy-je plustost consacrer mon service 
qu'à ce divin esprit de graces revestu, 
dont le servage apprend à maistriser le vice, 
et qu'on ne peut aimer qu'en aimant la vertu? 
Je vante ma defaite ainsi qu'une victoire, 
quand je voy ce bel oeil, cest astre de mon heur, 
dedaigner tous les coeurs qu'on immole à sa gloire, 
s'ils ne luy sont offerts sur l'autel de l'honneur. 
J'en adore la grace immortelle et mortelle, 
qui rend d'un seul regard mille esprits enchantez: 
et, fors qu'en un miroir dont la glace est fidelle, 
ne voit rien en ce monde approcher ses beautez.

Puis je dy tout ravy; c'est en vain que j'espere 
les loyers proposez aux desirs d'un amant: 
il me faut reputer ma peine pour salaire, 
et penser que le fruit s'en recueille en semant. 
L'honneur de la servir paye assez mes services, 
si les contentemens que la gloire produit 
meritent qu'on prefere aux plus rares delices 
la peine et les travaux dont l'honneur est le fruit. 
Et bien suis-je honoré de vous servir madame, 
esclave de ces mains dont la beauté me prit, 
puis que je suis un corps de qui vous estes l'ame, 
et que le corps s'honore en servant à l'esprit. 
Mais que dy-je? Ô beauté, que Venus mesme envie, 
vous n'estes point mon ame, et je m'en vante à tort: 
l'ame cherit le corps, et luy donne la vie, 
et vous, par vos rigueurs vous me donnez la mort. 
Je fauls, il paroist bien que par vous je respire: 
mais comme en un flambeau que l'on renverse à bas,
la cire esteint le feu, bien qu'il vive de cire; 
de mesme vous causez ma vie et mon trespas. 
Or faites que je meure ou faites que je vive, 
jamais vostre beauté ne mourra dedans moy: 
mon coeur ne peut changer pour change qui m'arrive: 
le sort n'a point d'empire à l'endroit de ma foy. 
Si je vy conservé par l'heur de vostre grace, 
vous m'entendrez chanter votre juste pitié: 
si par votre rigueur l'Acheron j'outrepasse, 
mourant j'oiray vanter ma constante amitié. 
Bien voudroy-je (et mes voeux soient exemps de blasphème) 
ouïr plustost vanter apres tant de tourment 
vostre juste pitié que ma fermeté mesme, 
et plustost vivre heureux que mourir constamment. 

Aussi verray-je point qu'à la fin il vous plaise 
desarmer vostre sein de sa dure rigueur?
Et permettre en m'aimant qu'il saute de ma braise 
quelque ardante estincelle en vostre jeune coeur? 
Si tant d'heur n'arrivoit, une secrette gloire 
de mes travaux passez adouciroit le fiel: 
et mon esprit alors auroit sujet de croire 
qu'il se boit du nectar ailleurs que dans le ciel. 
Mais quoy? C'est souhaiter d'une ardeur imprudente 
ce qu'à peine les dieux oseroient desirer; 
et ne cognoistre pas qu'il faut en ceste attente 
meriter davantage, ou bien moins esperer. 

C'est bien assez qu'un dieu, d'un oeil doux et propice 
regarde la victime et l'ame qui se plaint,
sans que bruslant encore au feu du sacrifice, 
mesme flamme consume et l'offrande et le saint. 
Aussi, mon doux espoir, tout ce que je demande 
lors que de mes souhaits j'importune les dieux, 
c'est que mon coeur ardant soit trouvé digne offrande 
de vous sa vive idole, et du feu de vos yeux. 
Encore est-ce un souhait impossible en nature: 
car pour offrir un coeur aux flasmes de votre oeil, 
digne de sa lumiere et si sainte et si pure, 
il faudroit un Phoenix comme il est un soleil.

TITRE

Quiconque admirera l'ardant feu de mon ame, 
estonné d'un amour si rare et si parfait; 
qu'il aille contempler la cause de ma flame, 
et lors il cessera d'en admirer l'effect. 
Il verra la beauté qui me tient en servage, 
d'une si sainte ardeur les ames enflammer; 
qu'il me condamneroit à l'aimer davantage 
s'il pensoit qu'un mortel peust davantage aimer.

Car le ciel a logé tant de graces en elle, 
et de tant de beautez ses traits sont revestus, 
qu'elle est toute parfaite, osté qu'elle est cruelle, 
et rien fors la pitié ne manque à ses vertus. 
Nul aussi n'eut jamais l'heur de sa cognoissance, 
qui volontairement ne s'en soit veu charmer: 
et qui n'ait en l'aimant senty la repentance 
de n'avoir pas plustost commencé de l'aimer. 
Ses attraits ne sont rien qu'agreables supplices, 
qu'invisibles filets tendus pour les esprits, 
que venins enchanteurs destrempez en delices, 
et trompeurs hameçons qu'en prenant on est pris. 
Si devant son beau teint, ce teint qui tous surmonte, 
ou la rose ou le lis osent se presenter, 
soudain on apperçoit que l'un rougit de honte, 
l'autre pallit de peur de s'en voir surmonter.

Ses yeux, ces petits cieux où sans cesse il éclaire, 
et d'où l'amour foudroye un million de coeurs, 
sont des yeux les plus beaux le parfait exemplaire, 
et font mesme en tuant qu'on aime leurs rigueurs. 
Aussi quiconque en voit l'oeillade enchanteresse 
empoisonner ses traits de ses plus doux appasts, 
s'il ne meurt point d'amour, il faut qu'il se confesse 
indigne de mourir d'un si noble trespas. 
Regardant de son poil flotter les riches ondes, 
je pense aux fleuves d'or que la Grece a chantez: 
et ne demande plus, voyant leurs tresses blondes, 
en quelles rets amour prend tant de libertez. 

Sa bouche est un jardin bordé de fleurs écloses, 
où l'eloquence mesme habitant ce pourpris
fait parler les oeillets, fait sous-rire les roses, 
et la voix d'un corail enchanter les esprits. 
Quant à sa belle main, ceste vive merveille 
qui de ma liberté rend l'amour possesseur, 
elle se pourroit dire au monde sans pareille 
si Dieu l'eust condamnée à n'avoir point de soeur. 
Mais pour mon double mal elle nasquit gemelle 
d'un marbre qui mobile en dix branches se fend:
l'une exerce le vol, et l'autre le recele: 
l'une commet le meurtre, et l'autre le defend. 

Ainsi les loix du ciel à ses voeux favorables, 
la comblant de tout l'heur qui se peut desirer, 
ont rendu ses beautés tellement admirables, 
que mon extreme amour s'en doit moins admirer. 
Car tous deux en excez estans ce que nous sommes, 
un mesme effect du ciel, d'amour, et de ses yeux, 
rend mes affections admirables aux hommes, 
et ses perfections desirables aux dieux. 
Quand d'un vulgaire object le desir nous possede, 
la fiebvre en doit causer de moderez accez; 
mais quand on meurt pour un qui les autres excede, 
la vertu de l'amour gist alors en excez. 
À peine je la vey que je m'en laissay prendre, 
tiré de dix beaux doigts autant doux qu'inhumains, 
car tant s'en faut qu'alors il me pleust m'en defendre, 
je leur aiday moymesme à me lier les mains.

Aussi devins-je heureux, devenant leur conqueste: 
ô mon ame revere et beny ce beau jour, 
et fay que desormais ainsi qu'un jour de feste, 
il soit marqué de rouge au calendrier d'amour. 
Mais le jour malheureux qui m'a separé d'elle 
soit tracé pour jamais d'une noire couleur: 
et bien doit par raison sa couleur estre telle, 
car ce fut une nuit noire de ma douleur.

TITRE 

Ne vous offensez point, belle ame de mon ame, 
de voir qu'en vous aymant j'ose plus qu'il ne faut: 
c'est bien trop haut voller, mais estant tout de flame 
ce n'est rien de nouveau si je m'éleve en haut. 
Comme l'on voit qu'au ciel le feu tend et s'élance, 
au ciel de vos beautez je tens pareillement: 
mais luy c'est par nature, et moy par cognoissance; 
luy par necessité, moy volontairement.

Aussi suis-je content que le sort adversaire 
darde sur mon amour quelque trait orageux, 
pourveu que l'accusant ainsi que temeraire, 
quelqu'un aussi le louë ainsi que courageux. 
Car il me reste assez gravé dans la memoire, 
que voulant m'approcher d'un celeste flambeau, 
la mort en ceste audace est conjointe à la gloire, 
et que sous ce trophée est basty mon tombeau. 
Mais puis qu'en mon amour il faut que je m'égare, 
du vol de mes desirs dereglant la hauteur, 
de quel plus beau soleil pourroy-je estre l'Icare, 
moy qui veux consoler ma mort par son autheur? 
L'homme est bien malheureux, de qui l'ame indiscrette 
peut ailleurs qu'en vos mains sa franchise enfermer: 
c'est ou n'avoir point d'yeux pour vous faire voir si parfaite, 
ou n'avoir point de coeur pour vous oser aimer. 
Quant à moy, je plaindrois et ma peine et mes larmes, 
si je les dépendois pour de moindres beautez, 
car je hay qu'un autre oeil m'enchante de ses charmes, 
que celuy qui rendroit les dieux mesme enchantez.

Non, sçachant que ma flamme est celeste et divine, 
je ne puis rien aymer s'il n'est egal aux dieux: 
je veux qu'un bel oser honore ma ruine; 
et puis qu'il faut tomber, je veux tomber des cieux.

Arriere ces desirs rempants dessus la terre: 
j'ayme mieux, en soucis et pensers elevez, 
estre un aigle abattu d'un grand coup de tonnerre, 
qu'un cygne vieillissant és jardins cultivez. 
Non en volant si haut je ne crain point l'orage, 
et l'effroy du peril ne m'en retire point: 
ce qui sert d'une bride aux esprits sans courage, 
est un vif esperon dont le mien est espoint. 
J'ayme qu'à mes desseins la fortune s'oppose: 
car la peine de vaincre en accroist le plaisir. 
Pouvoir facilement obtenir quelque chose, 
m'est assez de suget d'en perdre le desir. 
Advienne seulement que mon ame embrasée 
du desir d'acquerir ceste riche toison, 
trouve la seule peine à mes voeux opposée, 
afin que de ce monstre elle soit le Jason. 
Mais helas! Je crains fort qu'un malheur invincible 
transforme tellement l'heur à qui je m'attens, 
qu'au lieu de dificile il le rende impossible, 
et joigne à mes travaux la perte de mon temps. 
Dementez cette crainte, ô beauté qui convie 
aux erreurs de l'amour les plus sages esprits: 
suffise à vos rigueurs qu'il me couste la vie, 
sans que j'en perde encor et l'attente et le prix.

Ainsi de vostre teint l'immortelle jeunesse 
ne soit jamais sujette à l'empire des ans: 
ny ne puissent jamais les traits de la vieillesse 
vous rendre les miroirs des objets malplaisans. 
Ainsi la libre voix des belles de cest âge, 
vous puisse declarer royne de la beauté; 
et tout ce qui desdaigne à vous en faire hommage, 
criminel envers vous de leze majesté.

TITRE 

Que s'empescher d'aimer est dur aux belles ames! 
Qu'aimer fidellement apporte de soucy! 
Qu'amour tempere mal vos glaçons et mes flames, 
ô beauté trop aimable et trop aimée aussi! 
Las, j'endure pour vous de si tristes allarmes, 
qu'à ces rares beautez qui causent mon trespas 
c'est ou trop de rigueur que de les voir sans larmes, 
ou trop d'aveuglement que de ne les voir pas. 
Mais vous les voyez bien, et par ma flame ardante 
jugez bien que vos yeux ont ces feux attisez: 
car en fin vous monstrez d'estre trop clair voyante 
pour ne cognoistre point le mal que vous causez. 
Un autre oeil que le vostre auroit-il la puissance 
de me faire en amour tant de peine endurer? 
Autre coeur que le mien auroit-il la constance 
de souffrir tant de mal sans plaindre et soupirer?

Non non, vous voyez bien la grandeur de ma peine 
quoy que ce fier esprit n'en soit en rien touché. 
Vostre oeil n'est point aveugle, ains vostre ame inhumaine 
et par sa cognoissance elle accroist son peché. 
Ou bien la froide humeur dont vous estes glacée 
fait qu'ingrate et cruelle à ma sainte amitié, 
voyant bien mes ennuis des yeux de la pensée, 
vous ne les daignez voir des yeux de la pitié. 
Las, eussé-je attendu qu'une beauté si rare 
sous ses riants attraits cachast tant de rigueur? 
Et qu'un object aimable à l'esprit plus barbare, 
estant si doux à l'oeil, fust si cruel au coeur? 
Non, je n'eusse pas creu que sous ce beau visage 
logeast tout ce qu'amour a d'aigreur et d'orgueil. 
Aussi, quoy que mon mal trop tard me rende sage, 
mon coeur doresnavant ne croira plus mon oeil. 
Mon oeil pipé du vostre a creu les apparences 
dont amour sçait charmer un esprit peu rusé: 
mais moy je n'en veux plus tromper mes esperances, 
ny croire l'abuseur non plus que l'abusé.

Aussi bien me paist-il d'une esperance vaine; 
et tout ce que mon ame en ose presager, 
s'il contient verité ne m'annonce que peine, 
s'il me promet du bien se trouve mensonger.

TITRE

Je n'ay veu qu'à regret la clarté du soleil, 
et rien tant soit-il beau n'a mon ame ravie, 
depuis qu'en soupirant j'éloignay ce bel oeil, 
de qui la seule veuë est tout l'heur de ma vie. 
Les jours les plus luisants me sont obscures nuits, 
que je passe en tristesse et complaintes funebres, 
ne pouvant le ciel mesme, au fort de tant d'ennuis, 
illuminer le corps dont l'ame est en tenebres.

Je ne fay que penser à l'heur que j'ay perdu, 
quoy que ce souvenir aigrissant ma complainte 
m'égalle au criminel sur la gesne étendu, 
m'estant chaque pensée une mortelle attainte. 
Le seul bien d'un portrait exprimant sa beauté 
console un peu mes yeux et mon dueil diminue: 
mais qu'est-ce que cela, m'en voyant absenté, 
si ce n'est pour Junon embrasser une nue. 
Ah, que je veux de mal aux rigueurs de la loy, 
qui de m'en éloigner s'est acquis la puissance! 
Que j'en hay mon devoir aussi bien comme moy, 
luy du commandement, moy de l'obeissance. 
Falloit-il qu'oubliant les saints voeux d'amitié, 
pour croire un vain respect et suivre sa Chimere,
je commisse une erreur indigne de pitié, 
de peur d'en commettre une excusable et legere? 

Non, je ne me sçaurois laver de ce peché, 
ny ne puis concevoir qu'il me soit pardonnable: 
et me dois voir ce crime à jamais reproché, 
si je n'en suis vangeur aussi bien que coulpable. 
Mais quel plus grand tourment que de m'en voir bany 
peut chastier mon coeur s'il faut qu'il s'en punisse? 
Helas, l'avoir commis c'est m'en estre puny: 
mon peché m'est luy-mesme un rigoureux supplice. 
Aussi, quoy que l'amour s'en plaigne justement, 
si sent-il au pardon la pitié le contraindre; 
voyant ma propre erreur m'estre un si grand tourment, 
que se plaindre de moy ce n'est rien que me plaindre.

Ah dieux! Que ne mouru-je aux pieds de sa rigueur, 
lorsque je prins congé de sa chere presence! 
Las! Pour ce qu'en partant je luy laissois mon coeur 
je ne pensois jamais ressentir son absence. 
Fol, qui n'avisois pas qu'encor que mille morts 
assaillent un amant éloigné de sa dame, 
il ne ressent l'ennuy d'en estre loin du corps 
qu'autant qu'il en est pres du penser et de l'ame. 
Or voy-je maintenant qu'amour a bien semé 
des espines d'ennuy dans son doux labyrinthe: 
et qu'au desir d'un coeur de sa flamme allumé 
la longueur d'une absence est bien pleine d'absinthe.

Mais quelque trait d'ennuy qui me puisse offenser, 
rien n'esteindra l'ardeur dont je me sens éprendre: 
ains faudra desormais, avant que voir cesser 
mon ame d'estre en feu, me voir le corps en cendre. 
Non, ma flamme vivra jusqu'à mon dernier jour, 
malgré toute infortune et presente et future. 
J'ay beaucoup de douleur, mais j'ai bien plus d'amour: 
l'une fait que j'endure, et l'autre que je dure. 
Seulement, ô beaux yeux, yeux qui m'estes si doux 
que l'heur de vous servir m'est plus qu'un diadême, 
avienne que l'oubly n'éloigne point de vous 
un coeur que vostre absence éloigne de soymême. 
Cieux qui prestez l'oreille aux saints voeux des amans, 
faites qu'en jettant l'oeil sur vos vives lumieres, 
la divine beauté qui cause mes tourmens 
lise dans vostre front ces voeux et ces prieres.

Et vous vents bienheureux qui vers elle passez, 
portez luy de ma foy l'immortelle assurance; 
luy disant en deux mots bassement prononcez, 
que je meurs de desir en vivant d'esperance.

TITRE

Elle se plaist si fort en la rigueur extrême 
dont elle gesne un coeur à ses pieds abattu, 
que je croy sans mentir qu'elle tient en soymême 
une grand'cruauté pour une grand'vertu. 
Vous diriez qu'elle a peur que quelque autre la passe 
en l'honneur de paroistre ingrate et sans pitié: 
car rien n'empesche tant d'estre escrit en sa grace, 
que de la meriter par beaucoup d'amitié.

Cependant ses beautez ne cessent point d'attraire, 
et d'enchainer des coeurs en ses mains s'enfermants: 
car elle est tellement à soymesme contraire, 
qu'elle aime d'estre aimée, et si hait ses amants. 
Il prend bien à l'amour que le ciel qui l'admire 
l'a rendue adorable aux plus sauvages coeurs: 
n'estoit que sa beauté conserve son empire, 
elle l'auroit cent fois destruit par ses rigueurs. 
Mais quiconque la voit, enchanté de ses charmes 
se soumet de luy-mesme au joug de son pouvoir: 
et postpose en son coeur les tourmens et les larmes 
naissans de l'avoir veuë, au plaisir de la voir. 
Helas mon dieu, faut-il qu'en même lieu s'assemble 
tant de mal et de bien, d'attraits et de mépris?
Ô beauté sans pitié, vous estes tout ensemble 
le paradis des yeux, et l'enfer des esprits. 

Si ne sçauriez-vous faire, esprit impitoyable, 
que jusques à la mort je ne vous aille aimant: 
car pour ne point aimer un object tant aimable, 
je n'ay pas comme vous un coeur de diamant. 
J'en ay bien un fort dur puisqu'il fait resistance 
aux coups de vos rigueurs avec sa fermeté: 
mais d'un vray diamant il n'a que la constance, 
il n'en a pas pourtant l'insensibilité. 
Ou donnez moy le vostre à ces maux impassible, 
afin que j'en méprise et la flame et les coups: 
ou faites moy pouvoir une chose impossible, 
ou soyez sans beauté, c'est à dire sans vous.

TITRE

Ô pensers dont amour nourrit ma passion, 
il faut que desormais je vous ferme la porte, 
et que je prenne enfin la resolution 
qu'aux plus irresolus le desespoir apporte. 
Aussi bien c'en est fait; mes maux sont en tel point 
que je n'espere plus qu'aucun bien leur succede: 
et c'est trouver remede aux maux qui n'en ont point 
que de penser en soy qu'ils manquent de remede.

Et quoy, voyant qu'un autre enchaine entre ses mains 
la jeune liberté de celle qui m'en prive, 
voudroy-je bien encor supporter ses dédains, 
et vivre en la servant captif d'une captive? 
Mon coeur, qu'un feu secret va tousjours devorant 
depuis qu'à sa rigueur ma constance l'immole, 
pourroit-il bien souffrir qu'encore l'adorant 
l'idolatre d'autruy fust ma plus chere idole? 
Ah dieu! Mourons plustost, et cherchons d'étouffer 
dans nostre propre sang l'ardeur de nostre flame, 
que de la voir jamais de nos pleurs triompher, 
voyant qu'une autre amour triomphe de son ame. 
C'est trop servy d'exemple aux plus constans esprits: 
dédaignons cest honneur pour un coeur si volage: 
aussi bien desormais endurer ses mépris, 
ce n'est point patience, ains faute de courage. 
Non, je ne sçaurois plus supporter la fierté 
que d'une ame en constance à nulle autre seconde: 
ny souffrir les dédains sinon d'une beauté 
qui sçache avecques moy dédaigner tout le monde. 
Il est besoin que l'ame où repose mon bien, 
ait de la fermeté pour obliger la mienne: 
et pour avoir l'honneur de me rendre tout sien, 
il faut à tout le moins qu'elle soit toute sienne.

En vain sans ces liens la beauté me prendroit; 
et les voyant manquer à ceste ame infidelle, 
amour ne sçauroit plus, quand il l'entreprendroit, 
obtenir que je puisse encor souffrir pour elle. 
Las! Pourrois-je l'aimer pensant à la rigueur 
dont elle a sans raison outragé ma constance? 
Pourroit-il bien loger desormais en mon coeur 
de l'amour tout ensemble et de la souvenance? 
Non, ma juste fureur ne sçauroit l'endurer, 
tant soient doux les propos dont mon ame se flate: 
ny les ans qu'on m'a veu dépendre à l'adorer, 
qui me prouvent mal sage, en la prouvant ingrate. 
Ce que m'a fait souffrir cet esprit sans pitié 
m'en rend si douloureuse et la peine et l'histoire,
que comme le venin qui tue une amitié 
c'est autre part l'oubly, c'est icy la memoire. 

Je m'en voy là reduit par une austere loy 
qu'il faut que je l'oublie ou que je la haisse, 
et que des beaux pensers qu'elle a semez en moy 
je face à ma douleur un cruel sacrifice. 
Mais où sera l'esprit qui me pourra blasmer, 
si d'une ame à bon droit de fureur possedée, 
et qui sçait bien hair autant que bien aimer, 
elle imitant Jason j'imite aussi Medée? 
Non non, apres l'effect de l'infidelle tour 
qui peut de deux esprits separer l'androgine, 
quiconque vit sans haine il vivoit sans amour; 
car de l'un violé l'autre prend origine. 
Je sçay bien quand à moy qu'elle ira recevant 
peu d'ennuy de sa perte, et ne la plaindra guere; 
mais si c'est peu que perdre un fidelle servant, 
c'est encor moins de perdre une dame legere.

Las, je dy bien ainsi quand du tort qu'on m'a faict 
le poignant souvenir reblesse mon courage, 
mais je n'ay pas le coeur d'en venir à l'effect, 
pour ce qu'encor l'amour est plus fort que l'outrage. 
L'outrage me convie à l'aller haissant, 
amour me ramentoit ses beautez et merites: 
si bien que je demeure au milieu balançant 
comme un petit de fer entre deux calamites. 
Dieux, faictes (si jamais vous ouystes mon voeu) 
que la haine ou l'amour seule en mon ame ait place; 
si je la dois aimer, rendez moy tout de feu: 
si je la doy hair, rendez-moy tout de glace.

Mais las, je ne sçaurois hair une beauté 
si longuement aimée à l'égal de moymême: 
il me suffira bien si d'une extrémité 
je reviens au milieu sans chercher l'autre extrême.

TITRE

Non non il n'est point vray qu'on meure de tristesse, 
ma vie auroit esteint son malheureux flambeau:
car un si grand ennuy que celuy qui me blesse 
n'ouvrit jamais à nul la porte du tombeau. 
Ô cieux qui cognoissez d'où ma peine procede, 
et sçavez que mon coeur se fend par la moitié, 
bien que vous la voyez sans y donner remede, 
pouvez-vous bien la voir sans en prendre pitié? 
Las un pauvre chevreuil n'est point dans les bocages 
avec tant de fureur par les loups dechiré, 
que l'est mon triste coeur par les diverses rages 
de cent fieres douleurs dont je suis devoré.

Je souffre à tous moments les cruelles attaintes 
d'un poignant desespoir qui me va martirant: 
j'use ma triste vie en eternelles plaintes; 
et ne puis respirer sinon en souspirant. 
Quiconque me console, encor que de sa langue 
il seme en discourant mille éloquentes fleurs,
console une ame sourde, et trompant sa harangue 
perd en vain ses propos comme je fay mes pleurs. 

Aussi cedant au mal dont ma vie est génée 
me plais-je au triste son de mes gemissemens, 
d'une ame en sa douleur tellement obstinée 
que m'ouïr consoler c'est l'un de mes tourmens. 
Et bien m'est-ce un tourment que de voir qu'on presume 
de pouvoir adoucir par un vain reconfort 
un mal si violent et si plein d'amertume, 
et dont la guerison n'appartient qu'à la mort. 
Comme il n'est si douce eau par les fleuves versée 
qui ne devienne amere entrant dedans la mer; 
ainsi nul reconfort n'entre dans ma pensée 
qui soudain ne se voye en douleur transformer.

C'est pourquoy je languy d'une playe incurable, 
dont je sçay que la mort seule me peut guerir, 
reduict par mes malheurs à ce poinct miserable 
de ne vouloir plus vivre et ne pouvoir mourir. 
Ô douloureux tourments que nul espoir ne flate, 
ô miserable coeur mal-traicté sans raison; 
las je me puis bien dire un second Mithridate; 
je me pais de douleur comme luy de poison. 
Parque sans jugement, pourquoy vas-tu defaire 
tant de gens bienheureux au plus beau de leurs jours, 
et me laisses languir en ceste vie amere 
moy qui desesperé t'appelle à mon secours? 
Ô mort, triste repos de tout ce qui respire; 
bien voy-je qu'obstinée en ton inimitié 
tu poursuis qui te craint et fuis qui te desire, 
ayant peur d'exercer quelque acte de pitié.

Mais ce que ta rigueur va niant à ma vie 
bien tost je l'obtiendray de mes propres malheurs: 
mes ennuis me tûront, et malgré ton envie 
la douleur que je sens finira mes douleurs.

TITRE

Elle l'avoit bien dit que ces mains larronnesses 
tiendroyent encor un coup mon coeur emprisonné:
helas, plus que jamais je m'en voy renchainé: 
dieu! Qu'elle est veritable aux mauvaises promesses! 

Si m'estois-je vanté que d'un courage extréme 
j'iroy jusqu'à la mort à l'amour resistant: 
qui m'a changé le coeur? Ne puis-je êstre constant 
que quand j'ay resolu de me perdre moyméme? 

Puis que l'essay du mal ne m'a point rendu sage, 
j'accuse à tort les yeux qui me font consumer: 
il se plaint sans raison des fureurs de la mer 
qui contre un mesme roc fait un second naufrage. 

Devoy-je, pour un mot qui promettoit merveilles, 
oublier la rigueur des maux qu'elle m'a faicts? 
Devoy-je preferer la parole aux effects, 
et démantir mes yeux pour croire à mes oreilles. 

Las quand ce doux orgueil sous qui mon ame tremble 
masquoit sa cruauté d'un favorable accueil,
il me falloit penser que sa bouche et son oeil 
avoient, pour me tromper, intelligence ensemble. 

Il me falloit tenir ses faveurs pour un songe, 
et sa bouche et son oeil pour mortels ennemis: 
et penser qu'à l'un d'eux le meurtre estant permis, 
l'autre ne pouvoit moins que s'aider du mensonge. 

Mais helas, qu'en amour l'espoir a de puissance 
pour vaincre un esprit foible et mal se deffendant! 
Et combien aisement on va persuadant 
un coeur que son desir dispose à la croyance! 

Elle a monstré qu'amour la tenoit prisonniere 
pour me faire avec elle entrer dans la prison: 
et pour me convier d'avaler le poison, 
la déloyalle a feint d'en gouster la premiere.

Ruse qui rend ma peine autant insuportable 
qu'elle part d'un esprit inhumain et mocqueur, 
par un dépit de voir qu'elle ait faict en mon coeur 
avec un traict si feint un coup si veritable. 

Mais il n'en ira pas ainsi qu'elle l'espere, 
j'en guariray la playe ou mourray la celant, 
plustost qu'estre un Telephe, et d'un oeil ruisselant 
implorer la mercy de mon propre adversaire. 

Pourquoy voudroy-je encor d'un idolatre hommage 
sacrifier ma vie aux rigueurs de son oeil, 
et par un lâche espoir de flechir son orgueil, 
perdant la liberté, perdre aussi le courage? 

Non, jamais nul tourment ne me pourra contraindre 
de luy faire en mes pleurs ma flamme appercevoir: 
en fin le ciel verra qu'elle a bien le pouvoir 
de me faire souffrir, non de me faire plaindre.

Mon coeur, bany de toy les soupirs et les larmes: 
grave sur ta prison le mot de liberté: 
arme toy de constance, et remply de fierté 
comba ce fier esprit avec ses propres armes. 

Cache luy les liens dont mon ame sujette 
se voit secrettement à ses fers attacher; 
et si bien tu n'as peu sa victoire empescher, 
empesche son triomphe en celant ta defaite. 

Rien ne luy donne encor le plaisir ny la gloire 
de penser que ton ame en ses laqs tu remets: 
tu peux en ton silence étouffer pour jamais 
ta honte et son honneur, ta perte et sa victoire. 

Defens toy donc la plainte; et muet volontaire 
imite desormais au plus fort du tourment 
ce page d'Alexandre en qui si constamment 
se monstra la vertu de souffrir et se taire.

Aussi bien quelle fleur d'esperance nouvelle 
te promet quelque fruit d'une si fiere main? 
Depuis quand dépouillant son esprit inhumain 
seroit-il advenu qu'elle ne fust plus elle? 

Tu l'as trop offensée osant en fin esteindre 
l'ardeur dont ses beaux yeux te brûloient en l'aimant: 
ton feu luy donneroit (s'il s'alloit r'allumant) 
sujet de se vanger, non desir de te plaindre. 

Poursuy donc, rend ta flame et ta plainte étouffée: 
ne gemy point d'un coeur laschement abatu: 
et puis que sa victoire obscurcit ta vertu, 
n'en veuille point toymesme eriger le trophée. 

Pense que n'ayant peu de toy devenir maistre, 
ny vaincre ton desir, ny vaincre ton malheur, 
encor t'est-ce beaucoup de vaincre ta douleur, 
et n'estant plus à toy pouvoir feindre de l'estre.

TITRE

Mon coeur, n'imite point en la perte avenue 
le joüeur obstiné plustost qu'aventureux, 
qui de crainte de perdre à perdre continue, 
et par l'espoir de l'heur se rend plus malheureux. 
Ne va point accroissant par un nouveau dommage 
le temps que ta constance en vain a dépendu; 
mais que la sage peur d'en perdre davantage 
surmonte le regret d'en avoir trop perdu. 
Aussi bien est-il temps que l'amour te dispense 
des travaux où plus jeune autrefois tu te pleus, 
et qu'un si puissant roy t'octroye en recompense 
de l'avoir bien servy que tu ne serves plus. 
Assez as-tu souffert estant l'un de sa bande; 
il faut qu'il laisse en paix ton arriere-saison, 
se departant d'un âge où la raison commande, 
puis qu'il ne sçauroit vivre avecques la raison. 
Il est temps que ta flame et ta peine décroisse: 
il faut que ton esprit se ravisse au tourment; 
et qu'en fin par essay la franchise il cognoisse, 
qu'encor il ne cognoist que de nom seulement.

Que dy-je? Helas j'ay tort de lamenter ma prise 
puis que si dignement je me trouve asservy: 
on ne peut sans peché regretter la franchise, 
depuis que l'on a veu les yeux qui m'ont ravy. 
Pourquoy resisteroy-je, en rompant mon cordage, 
au destin qui m'ayant dans ses noeuds arresté, 
veut qu'un si glorieux et si noble servage 
me soit ce qu'à Caton estoit la liberté? 
L'automne de mon âge est encores capable 
des passions qu'amour sçait en l'ame allumer: 
s'il ne possede l'heur de se voir bien aimable, 
il possede l'honneur de sçavoir bien aimer. 
À tort donc je desire, en vain donc je presume 
de voir que moy vivant mon feu puisse mourir: 
et j'ay pour reconfort (si l'ardeur m'en consume) 
que mesme l'univers par le feu doit perir. 
Non amour, n'estains point une si belle flame, 
nourry-la dans mon coeur jusqu'à mon dernier jour: 
il me seroit advis que je vivrois sans ame, 
s'il m'estoit advenu de vivre sans amour. 
Ton feu donne à mon coeur une si douce géne 
que je cours volontaire à son embrazement: 
ou si j'y suis forcé, je le suis comme Helene, 
mon destin est suivy de mon consentement. 
Bien te prié-je, amour, par ta force invincible, 
et par ceste beauté que reverent les cieux, 
fay luy sentir mon mal ou m'y rends moins sensible: 
et loge dans son coeur aussi bien qu'en ses yeux.

TITRE

Je ne témoigne point que je souffre bien peu 
vous celant mon tourment, belle et douce adversaire: 
je ne ressemble pas au laurier mis au feu: 
je sçay bien tout ensemble et brûler et me taire. 
Il ne merite pas de mourir d'un beau coup 
qui ne sçauroit tenir sa blessure secrette: 
ceux-la souffrent bien peu qui se plaignent beaucoup: 
la petite amour parle, et la grande est muette. 
Hé! Comment du doux mal dont vous me tourmentez 
pourrois-je à vostre oreille exprimer la harangue? 
Dés le premier moment que je vy vos beautez, 
amour m'osta le coeur, et le respect la langue.

Et puis, veu vos rigueurs, je n'avancerois rien 
pour vous faire en parlant mon amitié paroistre: 
car, quoy que vous faigniez, vous la connoissez bien, 
mais vous prenez plaisir à la mal reconnoistre. 
Languir aupres de vous et n'en pouvoir partir, 
n'est-ce pas confesser que vostre oeil me maistrise? 
Encor en ses discours la bouche peut mentir, 
mais lorsque l'effect parle, il parle sans faintise. 
J'avouë avecques vous que je pourrois ainsi 
une déesse aimer sans la rendre offensée; 
mais quoy, je vous estime une déesse aussi, 
et l'homme parle aux dieux de la seule pensée. 
Pourquoy voudriez-vous voir ma plainte et mes sanglots 
de mon ardant amour vous dépeindre l'image? 
Helas! Si pour mon bien vos yeux n'estoient point clos 
il est assez au vif dépeint en mon visage. 
Mais sçavez-vous pourquoy je me tais en brulant? 
C'est pour ce que la plainte amoindrit le supplice: 
et j'aime tant mon mal que je le vay celant, 
de peur qu'il ne s'appaise, ou qu'il ne s'amoindrisse.

Si vous vois-je pourtant racontant ma langueur, 
et vous m'entendriez bien si vous vouliez, madame: 
car quoy que ces propos soient paroles du coeur, 
si les peut-on ouyr des oreilles de l'ame. 
Mais en vain et du coeur et des yeux je discours: 
je n'avance non plus à parler qu'à me taire. 
Je ne suis point muet, mais je parle à des sourds: 
et c'est un mauvais sourd que le sourd volontaire.

TITRE

C'est bien force, ô mon coeur, que tu sois consumé, 
puis que de tant d'ennuis ma vie est combattue; 
et que de ce bel oeil par qui tout est charmé 
la presence me brusle, et l'absence me tue.

Car quel dieu favorable et propice à mes voeux 
me peut faire esperer que ma peine finisse, 
si forcé du destin je ne puis ny ne veux 
me sauver de la mort qu'en courant au supplice? 
Craignant d'estre en absence estoufé de mes pleurs, 
je cours vers ces beaux yeux qui m'ont embrazé l'ame: 
n'est-ce pas en fuyant et cherchant les douleurs, 
de peur de me noyer me jetter dans la flame? 
Helas! Il paroist bien qu'un estrange poison 
rend fatal et mortel l'amour qui me possede, 
puis qu'au lieu de chercher et trouver guerison, 
le changement de mal me tient lieu de remede. 
Si faut-il rompre en fin ce cordage amoureux, 
bien qu'il puisse arrester l'ame la plus sauvage: 
et penser desormais qu'il est bien malheureux 
qui peut vivre en franchise et languit en servage.

Sus sus, resolvons-nous d'étoufer nostre ennuy: 
tuons ce qui nous tue, armons-nous de constance; 
et ce que nous cherchons en la pitié d'autruy, 
tâchons de le trouver en nostre resistance. 
Il faut, il faut briser, en fuyant ces beaux yeux, 
le joug qui tient mon ame à leurs loix asservie. 
Rien que la liberté ne nous rend demy-dieux; 
malheureux qui la perd sans perdre aussi la vie. 
Ainsi dy-je par fois menaçant mes prisons, 
lorsqu'un sage conseil mon ame persuade: 
mais las! Celuy qui croit que ces foibles raisons 
peuvent guerir d'amour, n'en fut jamais malade. 
Un regard seulement destruit tout ces desseins, 
rendant plus que jamais mon ame éprise et folle. 
La raison pour remede est propre aux demy-sains. 
Bien leger est le mal qu'on guerit de parolle. 
Mais pourquoy me voudroy-je essayer de guerir, 
sçachant bien que mon mal ressemble à ces ulceres 
qu'on ne sçauroit fermer sans se faire mourir, 
et de qui les douleurs sont des maux necessaires?

Non non, ne tuons point un si plaisant soucy: 
rien n'est doux sans amour en ceste vie humaine. 
Ceux qui cessent d'aimer, cessent de vivre aussi: 
ou vivent sans plaisir comme ils vivent sans peine. 
Tous les soucis humains sont pure vanité: 
d'ignorance et d'erreur toute la terre abonde: 
et constamment aimer une rare beauté, 
c'est la plus douce erreur des vanitez du monde. 
Aymons donc, et portons jusques dans le cercueil 
le joug qui n'asservit que les nobles courages: 
et souffrans sans gemir les rigueurs d'un bel oeil, 
soyons au moins constans si nous ne sommes sages.

TITRE

Ô beaux yeux qui sçavez si doucement charmer 
qu'il faut ou vivre aveugle, ou mourir en servage:
yeux qui m'avez appris à constamment aimer, 
que vous m'en faites bien payer l'apprentissage. 
Ô beaux yeux qui pleuvez des flammes et des traits, 
rien ne trompe vos coups, l'attainte en est fatale: 
vous blessez aussi bien de loin comme de pres; 
et vostre doux regard est le dard de Coephale. 
Ô beaux yeux dont la flamme est le jour de mes jours, 
vous n'estes point des yeux, ny de mortelle essence, 
mais vous estes des cieux influans des amours, 
aussi l'amour luymesme est vostre intelligence.

Ô beaux yeux je ne voy ny ne vy que par vous; 
je suis un corps sans ame absent de vostre veue: 
mais dés que je vous voy si riants et si doux, 
amour pour m'animer en ame se transmue. 
Ô beaux yeux que je crains en aimant d'offencer, 
si je pouvoy redire avecques les paroles 
ce que me dit mon ame avecques le penser, 
vous seriez adorez comme vives idoles. 
Ô beaux yeux je vous offre, ainsi qu'on fait aux dieux, 
mon coeur où vostre flame est sans cesse allumée: 
l'offrande est bien petite, helas! Mais, ô beaux yeux, 
la faute en est à vous qui l'avez consumée.

TITRE

D'avoir contre vos loix rebellé ma pensée 
j'ay failly, je l'advoüe, et vostre ame offencée 
de ce jeune forfaict à bon droict se ressent: 
mais voyez quel ennuy m'en fait payer l'amende: 
si le peché fut grand, la repentance est grande: 
qui se repent du mal il est presque innocent. 

Vous pouvez, s'il vous plaist, d'une ame impitoyable 
saccager en fureur ceste place coupable, 
ce coeur qui contre vous a bien osé tenir: 
mais d'un tel chastiment qu'aurez vous que dommage? 
Vous irez destruisant vostre propre heritage, 
et vous appauvrirez en me voulant punir. 

Jadis un puissant roy differa de surprendre 
Rhodes qu'il assiegeoit, de peur de mettre en cendre 
un tableau dont les traits honoroyent une tour:
puis qu'il revera tant une morte peinture, 
vous, respectez un peu vostre vive figure 
que je porte en mon coeur faite des mains d'amour. 

Il n'est Scythe si fier ny volleur si barbare 
qui charmé des attraits d'une beauté si rare 
n'en sentist amollir le marbre de son coeur: 
l'impitoyable mort de ses graces ravie 
en retiendroit son bras prest à m'oster la vie: 
voudriez-vous surmonter la mort mesme en rigueur? 

Helas! Il doit suffire à vos beaux yeux, madame, 
de voir tous foudroyez les remparts de mon ame; 
fuytive ma raison; serve ma liberté: 
mon audace rebelle aux fers emprisonnée, 
et ma vie aux douleurs en proye abandonnée: 
un plus grief chastiment deviendroit cruauté. 

Dieu qui de rien fit tout, et qui de tout encore 
peut faire un autre rien, aime autant qu'on l'honore 
du tiltre de tout bon, comme de tout-pouvant: 
aussi fait sa bonté sa puissance reluire: 
et monstre le pouvoir qu'il a de tout destruire, 
non en destruisant tout, mais en tout conservant. 

Long temps vostre sujet j'ay supporté la peine 
que le cruel amour, mon fatal capitaine, 
m'a faict en vous servant sans relasche endurer: 
long temps vostre rigueur m'a soudoyé de larmes, 
ayant vostre beau nom pour mot en tous allarmes, 
et ma devise estant, souffrir sans esperer.

Pourquoy jettant les yeux sur ma rebelle offense 
ne souffrez-vous aussi que vostre ame repense 
aux services passez que je vous ay rendus? 
Quoy? Tant d'effets d'amour, qui dans vostre memoire 
devoyent sur la mort mesme emporter la victoire, 
n'y seront-ils contez que pour enfans perdus? 

Certes j'ay fait du mal, mais j'ay fait du service: 
que l'un se recompense, et l'autre se punisse: 
soyez juste au loyer autant qu'au chastiment. 
À bon droit pour l'erreur la peine est establie: 
mais ingrat est celuy qui tout le bien oublie, 
et ne se ressouvient que du mal seulement. 

Comparez mon service et mon erreur ensemble, 
et si l'equité regne en un coeur où s'assemble 
mainte illustre vertu, dont il est ennobly; 
ou pesant leur merite en egalle balance 
faites-les tous deux vivre en vostre souvenance, 
ou tous deux perdez-les dedans un mesme oubly. 

Mais, ô roine des coeurs plus fiers et plus sauvages, 
si les nobles esprits oublians les outrages 
vont des services seuls la memoire gardant, 
puis qu'estant à vos loix ma franchise asservie 
vous avez dessus moy droit de mort et de vie, 
témoignez-le plus tost en sauvant qu'en perdant. 

D'un style de soldat je vous escry ces plaintes 
au front de deux citez que nos armes ont ceintes, 
et qu'encor vingt canons battent d'infinis coups;
bien peu me souciant si les grands de la terre 
y viendront faire entre eux ou la paix ou la guerre, 
car ma guerre et ma paix ne dépend que de vous. 

Mille balles de plomb, comme traits de tempeste, 
sifflent incessamment alentour de ma teste, 
mais j'en crains peu l'attainte és plus funestes lieux: 
asseuré par l'oracle enquis touchant ma vie, 
qu'elle ne me peut estre en jeunesse ravie, 
que par les coups mortels qui volent de vos yeux.

TITRE

Quand je revy ce que j'ay tant aimé, 
peu s'en fallut que mon feu r'allumé 
n'en fist l'amour en mon ame renaistre:
et que mon coeur autrefois son captif 
ne ressemblast l'esclave fugitif 
à qui le sort fait rencontrer son maistre. 

Que de discours ma raison seduisants, 
que de pensers l'un l'autre destruisants 
senty-je alors agiter mon courage! 
Que mon esprit de ses laqs éschappé 
se repentit de s'estre détrompé! 
Qu'il me dépleut d'estre devenu sage! 

Ô belles mains (ce dis-je en gemissant) 
dont la beauté mille ames ravissant 
se glorifie en ses douces rapines, 
qu'il me déplaist d'avoir rompu vos fers 
pour les tourments qu'en aimant j'ay soufferts, 
quittant les fleurs par haine des espines! 

L'ire du ciel, et le sort rigoureux 
qui rend mes ans dolents et malheureux, 
vueillent tousjours sans pitié me poursuivre,
si depuis l'heure où cuidant me guerir 
pour vos beautez je cessay de mourir, 
mon coeur ne pense avoir cessé de vivre. 

Que maudit soit le depit insensé 
qui conseillant mon esprit offensé 
vint amortir ces doux feux de mon ame: 
j'estois alors un vif flambeau d'amour: 
ce fut m'oster la lumiere et le jour, 
et me tuer que d'esteindre ma flame. 

Mais je la veux en mon coeur rallumer, 
se deust mon corps en cendre consumer, 
et devant l'heure en la tombe descendre. 
Que ma raison cesse de s'en douloir; 
car je le veux, et le veux bien vouloir: 
d'un si beau feu belle sera la cendre. 

De tels discours prononcez en mon coeur 
rendant l'amour derechef mon vainqueur 
je me faisois à moymesme la guerre, 
d'un tel desir renchainant ma raison, 
qu'il me sembloit que rentrant en prison 
je m'acquerois l'empire de la terre.

Mais aussi tost que je fey repasser 
devant les yeux de mon triste penser 
la tyrannie exercée en mon ame, 
le souvenir de tant de cruautez, 
ostant la force aux coups de ses beautez 
contre ce traict me servit de dictame. 

Quoy? (Dis-je alors) imprudent que je suis, 
voudrois-je bien ressentir les ennuis 
qui se paissoient du pur sang de mes veines, 
quand egaré j'errois dans les destours 
où me cherchant j'ay perdu tant de jours, 
où me perdant j'ay trouvé tant de peines? 

Ô mon esprit, contente toy d'avoir 
quatre ans entiers languy sous le pouvoir 
de la fureur troublant ma fantaisie: 
mon coeur, ce piege est trop plein de tourment: 
t'y laisser choir, ce fut aveuglement: 
t'y rejetter, ce seroit frenaisie. 

Si fierement cest esprit sans pitié 
fouloit aux pieds ma constante amitié 
quand je portois le joug de son servage,
qu'en ses liens derechef m'enfermer, 
c'est plus qu'assez pour me faire estimer 
ou sans memoire, ou du tout sans courage. 

Puisque j'ay peu de ses laqs m'affranchir, 
sous son pouvoir je ne doy plus fléchir, 
quoy que par tout sa beauté se renomme. 
Elle a destruit un amour trop parfaict: 
elle a montré qu'elle est femme en effect, 
il faut aussi monstrer que je suis homme. 

Ainsi parlay-je en sentant revenir 
dedans mon ame un poignant souvenir 
qui convertit ma complainte en blasphême: 
et tellement je m'allay resistant, 
que je me vy, presque en un mesme instant, 
vaincu d'amour et vainqueur de moymême.

TITRE

Je ne l'aimoy qu'à fin de me guerir 
du cruel mal qui me faisoit mourir, 
ensorcelé des yeux d'une autre dame: 
mais à la fin, decevant ma raison, 
ce que je prins pour un contrepoison, 
s'est faict luymesme un venin à mon ame. 

Ainsi voulant du joug se décharger, 
souvent un peuple arme un prince estranger 
contre celuy sous qui Dieu l'a faict naistre: 
mais rendu serf du pouvoir emprunté, 
en fin il voit que pour la liberté 
il n'a que l'heur d'avoir changé de maistre. 

Mais tant s'en-faut qu'il déplaise à mon coeur 
qu'un si bel oeil s'en soit rendu vainqueur, 
mon coeur luy mesme à toute heure en fait gloire: 
estant le feu dont je suis consumé, 
un feu de joye en mon ame allumé, 
dont je celebre et beny sa victoire. 

Que s'il falloit qu'un malheur avenu 
rompist les fers où j'estois detenu, 
pour me lier d'un si rare cordage;
bien puis-je dire en ce change amoureux, 
que mon malheur m'a rendu bienheureux; 
et que mon bien est né de mon naufrage. 

Non que mon ame ose rien esperer, 
fors les douleurs que peut faire endurer 
une beauté si belle et si cruelle: 
mais je m'en sens gesner si doucement, 
que ce qui m'est pour toute autre un tourment, 
m'est un plaisir en le souffrant pour elle. 

Aussi, faisant de mon mal mon honneur, 
ne crains-je plus qu'en gloire et qu'en bonheur 
ame du monde à la mienne s'égale, 
puis que mon coeur sent du contentement 
quand pour ses yeux il souffre du tourment, 
et que la belle en est si liberale.

TITRE

Quand verray-je un jour plus heureux 
changer l'ennuy de ceste absence 
au plaisir que mon coeur reçoit en la presence 
de l'oeil qui seul au monde est mon astre amoureux? 

Helas! Depuis les tristes mois 
qu'un juste respect m'en separe, 
je n'esprouve aucun bien qu'alors que je m'égare, 
pour plaindre et soupirer, dans les ombres des bois.

Plus un antre est obscur et noir, 
plus il contente ma paupiere, 
qui loin de sa presence abhorre la lumiere, 
et ne la voyant point cherche de ne rien voir. 

Aussi, peu me sert la clarté 
que mon oeil ne rend point sereine: 
et comme la beauté sans la lumiere est vaine, 
la lumiere est aussi vaine sans sa beauté. 

Cependant au lieu de voler 
vers ce doux soleil de ma vie 
qui d'un mot favorable aujourd'huy m'y convie, 
je sens l'arrest d'un grand encor m'en exiler. 

Voyez qu'il se verse en un jour 
d'heur et de malheur sur ma teste: 
ma maistresse m'appelle, et mon maistre m'arreste, 
et les loix du devoir forcent celles d'amour. 

Mais quoy? Je contrains mes desirs 
pour l'amour de mes desirs mesme: 
et forcé d'une loy dont l'empire est supréme, 
j'immole à mon honneur ma joye et mes plaisirs. 

Libre du joug de ceste loy 
mon coeur la va voir à toute heure:
et souvent en ses yeux si content il demeure, 
qu'il perd le souvenir de retourner à moy. 

Mais que sert-il à ma douleur, 
ou quel bonheur est-ce à ma flame, 
qu'il la voye à toute heure avec les yeux de l'ame, 
si les yeux de mon corps sont privez d'un tel heur? 

Las! Au lieu d'en estre adoucy, 
mon tourment s'en rend plus sensible: 
et mon corps empesché par sa chaine invisible 
de la voir autrement, meurt de la voir ainsi. 

Mes yeux, nourrissez-vous d'espoir, 
vostre nuit bien longuement dure: 
mais tout en fin se change, et n'est en la nature 
nuit qui n'ait un matin, ny jour qui n'ait un soir.

Ces chardons deviendront des fleurs 
au printemps naissant de sa veüe: 
plus douce est une joye ardamment attendue: 
l'aise plaist doublement qui succede aux douleurs. 

Regardez avec quelle foy 
j'endure cent morts inhumaines: 
et puis que vous voyez, comme autheurs de mes peines, 
que je souffre par vous, souffrez avecques moy.

TITRE

Quand j'idolatrois vos beaux yeux, 
je vous jugeois egale aux dieux:
vos propos m'estoient des oracles: 
les moindres de vos actions 
me sembloient des perfections; 
vos perfections des miracles. 

Voyant donc en vous chacun jour 
ou naistre ou mourir quelque amour, 
et le change estre vos delices, 
j'allay soudainement juger 
que l'humeur de souvent changer 
est mise à tort entre les vices. 

Lors resolu d'en faire autant, 
et de me rendre moins constant 
que la giroüette d'un temple, 
je rompy soudain ma prison, 
estimant faire par raison 
ce que je faisois par exemple. 

Ainsi vostre legereté 
débaucha ma fidelité,
ce qu'elle est m'apprenant à l'estre: 
tant qu'en fin je vous ay fait voir 
qu'en pratiquant ce doux sçavoir 
l'écolier a passé le maistre. 

Vous m'en avez en cent façons 
donné tant et tant de leçons 
et par exemple et de parole, 
qu'il ne pouvoit qu'en vous suivant 
je ne devinse bien sçavant 
sous un si bon maistre d'école. 

C'est donc à tort que vostre coeur 
m'en blasme avec tant de rigueur, 
me le reprochant comme un crime: 
car en fin, injuste est celuy 
qui hait et condamne en autruy 
l'humeur qu'en soymesme il estime. 

J'appelle à tesmoin le soleil, 
que ce fut pour plaire à vostre oeil,
qu'ainsi je me changeay moymesme; 
sçachant bien qu'il faut qu'un amant 
s'aille tant qu'il peut transformant 
au naturel de ce qu'il aime. 

Maintenant d'un si doux plaisir 
je ne puis plus me dessaisir, 
mon ame en reçoit nourriture, 
je l'ay si longtemps exercé, 
qu'il m'est en coustume passé, 
et puis de coustume en nature. 

L'honneur de ma premiere foy 
se verra refleurir en moy 
quand vous ne serez plus legere: 
faisant du mesme lieu sortir 
l'exemple de me repentir 
d'où me vint celle de mal faire.

S'il plaist donc à vostre beauté 
ressusciter ma loyauté, 
quittez ceste inconstance extrême; 
ne changez plus à tous les coups: 
quand vous pourrez cela sur vous, 
je le pourray bien sur moymesme.

AUTHEUR Pernette Du Guillet

TITRE

Le haut pouvoir des Astres a permis - 
Quand je naquis - d'être heureuse et servie: 
Dont, connaissant celui qui m'est promis, 
Restée suis sans sentiment de vie, 
Fors le sentir du mal, qui me convie 
À regraver ma dure impression 
D'amour cruelle, et douce passion, 
Où s'apparut celle divinité, 
Qui me cause l'imagination 
À contempler si haute qualité.

La nuit était pour moi si très-obscure 
Que Terre et Ciel elle m'obscurcissait, 
Tant qu'à Midi de discerner figure 
N'avais pouvoir - qui fort me marrissait: 
Mais quand je vis que l'aube apparaissait 
En couleurs mille et diverse, et sereine 
Je me trouvai de liesse si pleine - 
Voyant déjà la clarté à la ronde - 
Que commençai louer à voix hautaine 
Celui qui fit pour moi ce Jour au Monde.

Ce grand renom de ton mêlé savoir 
Démontre bien que tu es l'excellence 
De toute grâce exquise, pour avoir 
Tous dons des Cieux en pleine jouissance. 
Peu de savoir, que tu fais grand'nuisance 
A mon esprit, qui n'a la promptitude 
De mercier les Cieux pour l'habitude 
De celui-là, où les trois Grâces prises 
Contentes sont de telle servitude 
Par les vertus, qui en lui sont comprises!

Esprit céleste, et des Dieux transformé 
En corps mortel transmis en ce bas Monde, 
A Apollo peux être conformé 
Pour la vertu, dont es la source, et l'onde. 
Ton éloquence, avecques ta faconde, 
Et haut savoir, auquel tu es appris, 
Démontre assez le bien en toi compris: 
Car en douceur ta plume tant fluante 
A mérité d'emporter gloire, et prix, 
Voyant ta veine en haut style affluante.

Puisqu'il t'a plu de me faire connoître, 
Et par ta main, le VICE À SE MUER, 
Je tâcherai faire en moi ce bien croître, 
Qui seul en toi me pourra transmuer:
C'est à savoir de tant m'évertuer 
Que connaîtras que, par égal office, 
Je foirai loin d'ignorance le vice, 
Puisque désir de me transmuer as 
De noire en blanche, et par si haut service 
En mon erreur CE VICE MUERAS.

Par ce dizain clairement je m'accuse 
De ne savoir tes vertus honorer, 
Fors du vouloir, qui est bien maigre excuse: 
Mais qui pourrait par écrit décorer 
Ce qui de soi se peut faire adorer? 
Je ne dis pas, si j'avais ton pouvoir, 
Qu'à m'acquitter ne fisse mon devoir, 
À tout le moins du bien que tu m'avoues. 
Prête-moi donc ton éloquent savoir 
Pour te louer ainsi que tu me loues!

R. au dizain toute seule soumise 
M'a, à bon droit, en grand'doutance mise 
De mal, ou bien, que par R on peut prendre. 
Car, pour errer, R se peut comprendre, 
Signifiant que le los qu'on me preste 
Soit une erreur, ou qu'R est rien, ou reste: 
Mais si par R on veut réponse avoir, 
Je dis, combien que n'aye le savoir, 
Ne les vertus que ton R m'avoue, 
Qu'errer je fais tout homme qui me loue.

Jà n'est besoin que plus je me soucie 
Si le jour faut, ou que vienne la nuit, 
Nuit hivernale, et sans Lune obscurcie: 
Car tout cela certes rien ne me nuit, 
Puisque mon Jour par clarté adoucie 
M'éclaire toute, et tant, qu'à la minuit 
En mon esprit me fait apercevoir 
Ce que mes yeux ne surent oncques voir.

Plus je désire, et la fortune adverse 
Moins me permet que puisse celui voir, 
À qui elle eût par mainte controverse 
Fait maint ennui, si ne fût son savoir 
Qui des Cieux a ce tant heureux pouvoir 
De parvenir toujours à son entente: 
Dont avec lui ce soulas puis avoir 
Que, lui content, je demeure contente.

Si tu ne veux l'anneau tant estimer 
Que d'un baiser il te soit rachetable, 
Tu ne dois pas au moins si peu l'aimer, 
Qu'il ne te soit, non pour l'or, acceptable, 
Mais pour la main qui, pour plus rendre stable 
Sa foi vers toi, te l'a voulu lier 
D'un Diamant, où tu peux déplier 
Un coeur taillé en face pardurable,
Pour te montrer que ne dois oublier, 
Comme tu fais, la sienne amour durable.

Comme le corps ne permet point de voir 
À son esprit, ni savoir sa puissance: 
Ainsi l'erreur, qui tant me fait avoir 
Devant les yeux le bandeau d'ignorance, 
Ne m'a permis d'avoir la connaissance 
De celui-là que, pour près le chercher, 
Les Dieux avaient voulu le m'approcher: 
Mais si haut bien ne m'a su apparaître. 
Parquoi à droit l'on me peut reprocher 
Que plus l'ai vu, et moins l'ai su connaître.

Le Corps ravi, l'Ame s'en émerveille 
Du grand plaisir qui me vient entamer, 
Me ravissant d'Amour, qui tout éveille 
Par ce seul bien, qui le fait Dieu nommer. 
Mais si tu veux son pouvoir consommer, 
Faut que partout tu perdes celle envie: 
Tu le verras de ses traits s'assommer, 
Et aux Amants accroissement de vie.

L'heur de mon mal, enflammant le désir, 
Fit distiller deux coeurs en un devoir: 
Dont l'un est vif pour le doux déplaisir, 
Qui fait que Mort tient l'autre en son pouvoir.
Dieu aveuglé, tu nous as fait avoir 
Du bien le mal en effet honorable: 
Fais donc aussi, que nous puissions avoir 
En nos esprits contentement durable!

Le grand désir du plaisir admirable 
Se doit nourrir par un contentement 
De souhaiter chose tant agréable. 
Que tout esprit peut ravir doucement. 
Ô que le fait doit être grandement 
Rempli de bien, quand pour la grand'envie 
On veut mourir, s'on ne l'a promptement: 
Mais ce mourir engendre une autre vie.

Pour contenter celui qui me tourmente, 
Chercher ne veux remède à mon tourment: 
Car, en mon mal voyant qu'il se contente, 
Contente suis de son contentement.

L'âme et l'esprit sont pour le corps orner, 
Quand le vouloir de l'Éternel nous donne 
Sens et savoir pour pouvoir discerner 
Le bien du bien, que la raison ordonne: 
Parquoi, si Dieu de tels biens te guerdonne, 
Il m'a donné raison, qui a pouvoir 
De bien juger ton heur, et ton savoir. 
Ne trouve donc chose si admirable,
Si à bon droit te désirent de voir 
Le Corps, l'Esprit, et l'Ame raisonnable.

Je suis tant bien que je ne le puis dire, 
Ayant sondé son amitié profonde 
Par sa vertu, qui à l'aimer m'attire 
Plus que beauté: car sa grâce et faconde 
Me font cuider la première du monde.

Que d'avoir mal pour chose si louable, 
Comme a chacun son grand contentement, 
Tout bon esprit - tant soit peu raisonnable - 
Le pourra croire, et par bon jugement. 
Mais si voulez connaître clairement 
Lequel des deux a sur plaisir puissance, 
Faudra goûter d'un mûr entendement 
L'heur et malheur de votre connaissance.

Je te promis au soir que, pour ce jour, 
Je m'en irais à ton instance grande 
Faire chez toi quelque peu de séjour: 
Mais je ne puis... parquoi me recommande, 
Te promettant m'acquitter pour l'amende, 
Non d'un seul jour, mais de toute ma vie, 
Ayant toujours de te complaire envie. 
Donc te supplie accepter le vouloir 
De qui tu as la pensée ravie 
Par tes vertus, ta grâce, et ton savoir.

Sais-tu pourquoi de te voir j'eus envie? 
C'est pour aider à l'ouvrier, qui cessa, 
Lors qu'assembla en me donnant la vie, 
Les différents, où après me laissa. 
Car m'ébauchant Nature s'efforça 
D'entendre et voir pour nouvelle ordonnance 
Ton haut savoir, qui m'accroît l'espérance 
Des Cieux promise, ainsi que je me fonde, 
Que me feras avoir la connaissance 
De ton esprit, qui ébahit le Monde.

Si le servir mérite récompense, 
Et récompense est la fin du désir, 
Toujours voudrais servir plus qu'on ne pense, 
Pour non venir au bout de mon plaisir.

En Dauphiné Cérès faisait encor moisson, 
Étant à Millery Bacchus en sa boisson: 
Parquoi je puis juger, voyant les vins si verts, 
Que Vénus sera froide encor ces deux hivers.

Je puis avoir failli par ignorance, 
Cela me faut, maugré moi, confesser: 
Mais que je prenne en moi telle arrogance,
Que dessus vous je m'osasse avancer: 
Je vous supplie ne me vouloir penser 
Si indiscrète à faire mon devoir! 
Bien est-il vrai que je tâche à avoir 
Ce qui m'est dû, quoi qui en ait émoi: 
Car si Amour et foi ont ce pouvoir 
De vous donner, vous êtes tout à moi.

À qui plus est un Amant obligé: 
Ou à Amour, ou vraiment à sa Dame? 
Car son service est par eux rédigé 
Au rang de ceux qui aiment los, et fame. 
À lui il doit le coeur, à elle l'Âme, 
Qui est autant comme à tous deux la vie; 
L'un à l'honneur, l'autre à bien le convie; 
Et toutefois voici un très-grand point, 
Lequel me rend ma pensée assouvie: 
C'est que sans Dame Amour ne serait point.

TITRE

Or qui en a, ou en veut avoir deux, 
Comment peut-il faire deux Amours naître? 
Je ne dis pas, que ne puisse bien être 
Un coeur plus grand, que croire je ne veux: 
Mais que tout seul il satisfît à eux, 
Cela n'a point de résolution 
Qui sût absoudre, ou clore ma demande: 
Et toutefois ainsi qu'affection 
Croît le désir, telle obligation 
Peut Dame avoir à la Vertu si grande, 
Que de l'Amant la qualité demande 
Double mérite, ou double passion.

TITRE

J'ai été par un long temps 
Déçue de l'espérance: 
Et si encor point n'attends 
D'elle plus grand'assurance, 
Que celle-là, que ma foi 
Me peut promettre de soi. 

Je vois les uns fort contents, 
Les autres pleins de souffrances: 
De ceux-là les ris j'entends, 
De ceux-ci la douléance: 
Ces passions j'aperçois 
Régner toutes deux en moi. 

Je ris du bien, où je tends 
Entrès-grand'réjouissance: 
Et pleure, que je prétends 
Qu'un autre en ait jouissance: 
Ce que de mes yeux je vois, 
Et à grand'peine le crois. 

Toutefois tel passetemps 
Me donne encor confiance, 
Qu'un jour je verrai le temps, 
Que cil fera la vengeance 
Du mal qu'il m'a fait de soi 
Au bien où je me déçois.

TITRE

Prenez le cas que, comme je suis vôtre - 
Et être veux - vous soyez tout à moi: 
Certainement par ce commun bien nôtre 
Vous me devriez tel droit que je vous dois.
Et si Amour voulait rompre sa Loi, 
Il ne pourrait l'un de nous dispenser, 
S'il ne voulait contrevenir à soi, 
Et vous, et moi, et les Dieux offenser.

Soit que par égale puissance 
L'affection, et le désir 
Débattent de la jouissance 
Du bien, dont se veulent saisir: 
Si vous voulez leur droit choisir, 
Vous trouverez sans fiction, 
Que le désir en tout plaisir 
Suivra toujours l'affection.

TITRE

Quand vous voyez, que l'étincelle 
Du chaste Amour sous mon aisselle 
Vient tous les jours à s'allumer, 
Ne me devez-vous bien aimer? 
Quand vous me voyez toujours celle, 
Qui pour vous souffre, et son mal cèle, 
Me laissant par lui consumer, 
Ne me devez-vous bien aimer? 
Quand vous voyez, que pour moins belle 
Je ne prends contre vous querelle, 
fais pour mien vous veux réclamer, 
Ne me devez-vous bien aimer? 
Quand pour quelque autre amour nouvelle 
Jamais ne vous serai cruelle, 
Sans aucune plainte former, 
Ne me devrez-vous bien aimer?
Quand vous verrez que sans cautelle 
Toujours vous serai été telle 
Que le temps pourra affermer, 
Ne me devrez-vous bien aimer?

TITRE

Si je ne suis telle que soulais être, 
Prenez-vous en au temps, qui m'a appris 
Qu'en me traitant rudement, comme maître, 
Jamais sur moi ne gagnerez le prix. 
Et toutefois, vous voyant toujours pris 
En mon endroit, votre ardeur me convie 
Par ce haut bien, que de vous j'ai compris, 
À demeurer vôtre toute ma vie.

Si je n'ai pu comme voulois 
Vous réciter au long, et dire 
Ce dequoi tant je me doulois, 
Imputez-le à mon coeur plein d'ire, 
Pour n'avoir pu ouïr médire 
Du bien, que je dois estimer, 
Et pour qui on devrait maudire 
Tous ceux qui m'en veulent blâmer.

TITRE

Ô vraie amour, dont je suis prise, 
Comment m'as-tu si bien apprise, 
Que de mon Jour tant me contente, 
Que je n'en espère autre attente,
Que celle de ce doux amer, 
Pour me guérir du mal d'aimer? 
Du bien j'ai eu la jouissance, 
Dont il m'a donné connaissance 
Pour m'assurer de l'amitié, 
De laquelle il tient la moitié: 
Doncques est-il plus doux qu'amer, 
Pour me guérir du mal d'aimer. 
Hélas, ami, en ton absence 
Je ne puis avoir assurance 
Que celle dont - pour son plaisir - 
Amour caut me vient dessaisir 
Pour me surprendre, et désarmer: 
Guéris-moi donc du mal d'aimer!

TITRE

La fortune envieuse, 
Voyant mon Jour passer, 
De la nuit est joyeuse 
Pour me faire penser 
Vrai ce que le Ciel dit 
Pour se mettre en crédit. 

Mais savoir n'ai envie 
Des Planètes le cours 
Pour connaître ma vie, 
Ayant autre discours: 
Car tant que je verrai 
Mon Jour, je ne mourrai. 

Ne trouve point étrange, 
Si, quand ne le puis voir, 
Je me trouble, et me change, 
Tant qu'il me faut douloir 
Du mal, que mon coeur sent, 
Quand de moi est absent.

Ce que j'y suis tenue 
Ne me fait tant l'aimer, 
Que sa vertu connue 
Me contraint l'estimer, 
Par son los tant requis, 
Qui m'est honneur acquis. 

Sa grâce accompagnée 
Plus qu'à nul j'ai pu voir: 
Parquoi pour lui suis née, 
D'autre je n'ai vouloir: 
Les Dieux pour moi l'ont mis 
Au bout des vrais amis. 

Ô amitié bien prise, 
Que j'ai voulu choisir 
Par vraie foi promise, 
Qui mon coeur vint saisir, 
Quand honneur s'allia 
Au bien, qui nous lia! 

Ma fortune accomplie 
En mon heureux séjour 
De plaisir fut remplie, 
Quand j'aperçus mon Jour: 
Qui bien connu l'aura, 
Mon ami aimera. 

Heureuse destinée 
En mon heur apparaît, 
Ne sachant femme née 
Qui peut, ne qui saurait 
Eviter la moitié 
De sa noble amitié. 

D'être d'autres requise 
N'y veuillez point venir: 
Car je suis tant apprise 
Que j'ai pour souvenir 
La grandeur de son coeur 
Être du mien vainqueur.

Et si je n'ai la grâce 
Pour mériter d'avoir 
Ce bien, et qu'on pourchasse 
De le me décevoir, 
Ma fermeté fera 
Qu'il se contentera.

TITRE

Ma volonté, plus grande que l'effet, 
Si elle était justement mesurée, 
Rendre ne peut mon désir si parfait 
Qu'elle ne soit en lui démesurée. 
Et toutefois, s'étant aventurée 
De tout en tout son pouvoir mesurer, 
Oncques n'a pu seulement endurer 
Son moindre effort: que serait du surplus? 
Pour autant donc ne s'ose aventurer 
De plus vouloir, ce qu'elle veut le plus.

Je ne crois point ce que vous dites: 
Que tant de bien me désiriez, 
Comme à celle, pour qui vous fites 
Ce que pour vous faire devriez. 
Mais quelle plus estimeriez: 
Ou celle qui, d'un coeur tremblant, 
N'ose dire ce que voudriez, 
Ou qui le dit d'un faux semblant?

L'une vous aime, et si ne peut savoir 
Qu'Amour lui soit ou propice, ou contraire: 
L'autre envers vous fait si bien son devoir, 
Que plus ne sait, où vous doive complaire. 
Or je demande en si douteux affaire 
À quelle plus devez être tenu? 
Car celle-là d'un coeur simplement nu 
Pour vous s'oublie, et pour soi pensive est: 
Et cette-ci, tâchant par le menu 
A vous gagner, de son bien se dévêt.

Or bien, puis qu'ainsi le voulez, 
Soit fait, sans y contrevenir: 
Mais si au rang des désolés 
Il me faut par ce point venir, 
Je vous supplie vous souvenir 
De regarder plus amplement, 
Que tel en son dire ample ment, 
Comme contre moi rempli d'ire, 
Et qu'il ne dit rien simplement, 
Que je n'entende qu'il veut dire.

TITRE

Dames, s'il est permis 
Que l'amour appetisse 
Entre deux coeurs promis, 
Faisons pareil office:
Lors la légèreté 
Prendra sa fermeté. 

S'ils nous disent volages 
Pour nous en divertir: 
Assurons nos courages 
De ne nous repentir, 
Puis que leur amitié 
Est moins, que de moitié. 

Se voulant excuser, 
Que leur moitié perdue 
Peut ainsi abuser 
Tant qu'elle soit rendue: 
La loi pour nous fut faite 
Empruntant leur défaite. 

Si j'eusse été apprise 
Comme il fallait aimer, 
Je n'eusse été reprise 
Du feu trop allumer 
Qu'éteindre j'ai bien su, 
Quand je l'ai aperçu. 

Ne nous ébahissons 
Si le vouloir nous change: 
Car d'eux nous connaissons 
La vie tant étrange, 
Qu'elle nous a permis 
Infinité d'amis. 

Mais puis qu'occasion 
Nous a été donnée, 
Que notre passion 
Soit à eux adonnée: 
Amour nous vengera, 
Quand foi les rangera.

TITRE

Quant est d'Amour, je crois que c'est un songe, 
Ou fiction, qui se paît de mensonge, 
Tant que celui, qui peut plus faire encroire 
Sa grand'feintise, en acquiert plus de gloire. 
Car l'un feindra de désirer la grâce, 
De qui soudain voudra changer la place: 
L'autre fera mainte plainte à sa guise, 
Portant toujours l'amour en sa devise, 
Estimant moins toute perfection 
Que le plaisir de folle affection: 
Aussi jamais ne s'en trouve un content, 
Fuyant le bien, où tout bon coeur prétend. 
Et tout cela vient de la nourriture 
Du bas savoir, que tient la créature. 
Mais l'amitié, que les Dieux m'ont donnée, 
Est à l'honneur toute tant adonnée 
Que le moins sûr de mon affection 
Est assuré de toute infection 
De Faux-Semblant, Danger, et Changement, 
Etant fondé sur si sain jugement 
Que, qui verra mon ami apparaître, 
Jamais fâché ne le pourra connaître: 
Pource qu'il est toujours à son plaisir 
Autant content que contient mon désir. 
Et si voulez savoir, ô Amoureux, 
Comment il est en ses amours heureux: 
C'est que de moi tant bien il se contente, 
Qu'il n'en voudrait espérer autre attente, 
Que celle-là qui ne finit jamais, 
Et que j'espère assurer désormais
Par la vertu en moi tant éprouvée, 
Qu'il la dira ès plus hauts Cieux trouvée. 
Parquoi, lui sûr de ma ferme assurance, 
M'assurerai de crainte, et ignorance.

TITRE

Sans connaissance aucune en mon Printemps j'étais: 
Alors aucun soupir encor point ne jetais, 
Libre sans liberté: car rien ne regrettais 
En ma vague pensée 
De mols et vains désirs follement dispensée. 

Mais Amour, tout jaloux du commun bien des Dieux, 
Se voulant rendre à moi, comme à maints, odieux, 
Me vint escarmoucher par faux alarmes d'yeux, 
Mais je vis sa fallace: 
Parquoi me retirai, et lui quittai la place. 

Je vous laisse penser, s'il fut alors fâché: 
Car depuis en maints lieux il s'est toujours caché, 
Et, quand à découvert m'a vue, m'a lâché 
Maints traits à la volée: 
Mais onc ne m'en sentis autrement affolée. 

À la fin, connaissant qu'il n'avait la puissance 
De me contraindre en rien lui faire obéissance, 
Tâcha le plus qu'il peut d'avoir la connaissance 
Des Archers de Vertu, 
Par qui mon coeur forcé fut soudain abattu. 

Mais elle ne permit qu'on me fît autre outrage, 
Fors seulement blesser chastement mon courage, 
Dont Amour écumait et d'envie, et de rage: 
Ô bien heureuse envie, 
Qui pour un si haut bien m'a hors de moi ravie! 

Ne pleure plus, Amour: car à toi suis tenue, 
Vu que par ton moyen Vertu chassa la nue, 
Qui me garda longtemps de me connaître nue,
Et frustrée du bien, 
Lequel, en le goûtant, j'aime, Dieu sait combien! 

Ainsi toute aveuglée en tes liens je vins, 
Et tu me mis ès mains, où heureuse devins, 
D'un qui est hautement en ses écrits divins, 
Comme de nom, sévère, 
Et chaste tellement que chacun l'en révère. 

Si mainte Dame veut son amitié avoir, 
Voulant participer de son heureux savoir, 
Et que par tout il tâche acquitter son devoir, 
Ses vertus j'en accuse 
Plus puissantes que lui, et tant que je l'excuse.

TITRE

Puis que, de nom et de fait, trop sévère 
En mon endroit te puis apercevoir, 
Ne t'ébahis si point je persévère 
À faire tant, par art, et par savoir, 
Que tu lairras d'aller les autres voir - 
Non que de toi je me vousisse plaindre, 
Comme voulant ta liberté contraindre! - 
Mais avis m'est que ton saint entretien 
Ne peut si bien en ces autres empreindre 
Tes mots dorés, comme au coeur, qui est tien.

TITRE

Qui dira ma robe fourrée 
De la belle pluie dorée 
Qui Daphnés enclose ébranla: 
Je ne sais rien moins, que cela. 
Qui dira qu'à plusieurs je tends 
Pour en avoir mon passetemps,
Prenant mon plaisir çà, et là: 
Je ne sais rien moins, que cela. 
Qui dira que t'ai révélé 
Le feu long temps en moi celé 
Pour en toi voir si force il a: 
Je ne sais rien moins, que cela. 
Qui dira que, d'ardeur commune 
Qui les Jeunes gens importune, 
De toi je veux... et puis holà! 
Je ne sais rien moins, que cela, 
Mais qui dira que la Vertu, 
Dont tu es richement vêtu, 
En ton amour m'étincela: 
Je ne sais rien mieux, que cela. 
Mais qui dira que d'amour sainte 
Chastement au coeur suis atteinte, 
Qui mon honneur onc ne foula: 
Je ne sais rien mieux, que cela.

TITRE

Combien de fois ai-je en moi souhaité 
Me rencontrer sur la chaleur d'été 
Tout au plus près de la claire fontaine, 
Où mon désir avec cil se pourmène 
Qui exercite en sa philosophie 
Son gent esprit, duquel tant je me fie 
Que ne craindrais, sans aucune maignie, 
De me trouver seule en sa compagnie: 
Que dis-je: seule? ains bien accompagnée 
D'honnêteté, que Vertu a gagnée 
A Apollo, Muses, et Nymphes maintes, 
Ne s'adonnant qu'à toutes oeuvres saintes. 
Là, quand j'aurais bien au long vu son cours, 
Je le lairrais faire à part ses discours:
Puis peu à peu de lui m'écarterais, 
Et toute nue en l'eau me jetterais: 
Mais je voudrais, lors, quant et quant avoir 
Mon petit Luth accordé au devoir, 
Duquel ayant connu, et pris le son, 
J'entonnerais sur lui une chanson 
Pour un peu voir quels gestes il tiendroit: 
Mais si vers moi il s'en venait tout droit, 
Je le lairrais hardiment approcher: 
Et s'il voulait, tant soit peu, me toucher, 
Lui jetterais - pour le moins - ma main pleine 
De la pure eau de la claire fontaine, 
Lui jetant droit aux yeux, ou à la face. 
Ô qu'alors eût l'onde telle efficace 
De le pouvoir en Actéon muer, 
Non toutefois pour le faire tuer, 
Et dévorer à ses chiens, comme Cerf: 
Mais que de moi se sentît être serf, 
Et serviteur transformé tellement 
Qu'ainsi cuidât en son entendement, 
Tant que Diane en eût sur moi envie, 
De lui avoir sa puissance ravie. 
Combien heureuse, et grande me dirais! 
Certes Déesse être me cuiderais. 
Mais, pour me voir contente à mon désir, 
Voudrais-je bien faire un tel déplaisir 
À Apollo, et aussi à ses Muses, 
De les laisser privées, et confuses 
D'un, qui les peut toutes servir à gré, 
Et faire honneur à leur haut choeur sacré? 
Ôtez, ôtez, mes souhaits, si haut point 
D'avecques vous: il ne m'appartient point. 
Laissez-l'aller les neuf Muses servir, 
Sans se vouloir dessous moi asservir, 
Sous moi, qui suis sans grâce, et sans mérite. 
Laissez-l'aller, qu'Apollo je n'irrite,
Le remplissant de Déité profonde, 
Pour contre moi susciter tout le Monde, 
Lequel un jour par ses écrits s'attend 
D'être avec moy et heureux, et content.

TITRE

Si j'aime cil, que je devrais haïr, 
Et hais celui, que je devrais aimer, 
L'on ne s'en doit autrement ebahir, 
Et ne m'en dût aucun en rien blâmer. 
Car de celui le bien dois estimer, 
Et si me fuit, comme sa non semblable: 
Mais de cestui le plaisir trop damnable 
M'ôte le droit par la Loi maintenu. 
Voilà pourquoi je me sens redevable, 
À celui-là, qui m'est le moins tenu.

Si décharger je veux ma fantasie 
Du mal que j'ai, et qui me presse fort, 
On me dira que c'est la jalousie - 
Je le sais bien - qui fait sur moi effort. 
Mais qui pourrait être en propos si fort, 
Et d'arguments si vivement pourvu, 
Que ce que j'ai de mes propres yeux vu 
Soit une folle imagination 
Il fit accroire à mon sens dépourvu? 
Il me ferait grand'consolation!

Ne vous fâchez, si à vous je me plains, 
Qui connaissez raison mieux que celui 
Pour qui souvent par mots de courroux pleins
Donner vous puis, en m'écoutant, ennui. 
Je ne le fais pour me plaindre de lui 
Qu'une autre en aie au vrai la jouissance: 
Mais certes j'ai grand'crainte, et déplaisance, 
Quand j'aperçois votre amitié déjoindre, 
Prenant sur lui égard, et connaissance, 
Qu'il me délaisse encor pour une moindre.

Plus ne m'en chaut, la connaissant à l'oeil, 
Comme chacun, non plus belle, que bonne: 
Mais ce qui plus m'est grief sous le Soleil, 
Et qui mon âme ébahit, et étonne, 
C'est que par tout j'ois un bruit qui résonne, 
De quelque éclipse à mon Jour survenu, 
Mais bien à moi: car il m'a prévenu, 
Témoin n'en veux que la persévérance, 
Par qui il est tant allé, et venu, 
Où moins doutais en ma faible assurance.

Comme mon Jour, il peut partout aller, 
Par une mode au Soleil coutumière: 
Lequel l'on voit monter, et dévaler, 
Tournant revoir sa région première. 
Car de ses rais à toutes fait lumière, 
Vu qu'elles ont d'ignorance la nuit: 
Mais il y est comme au feu la lumière: 
Plus elle est noire, et plus fort il reluit.

Mon Jour était assis tout auprès d'une, 
L'entretenant à l'aise, et à repos, 
D'affection non autre, que commune,
Mais comme on vient d'un à autre propos. 
Voici Amour sur eux gai, et dispos, 
Portant un arc, et traits à la Grégeoise, 
Lequel lâcha deux mots à la Bourgeoise, 
Et au partir lui dit: callimera! 
Lors soupeçon en mon coeur mit grand noise, 
Doutant qu'il dît d'elle: qu'il l'aimera!

Je le devais prendre à augure 
Que plus qu'elle il m'estimera, 
Et pour ma bonne aventure, 
Même qu'il est mon Imera, 
Comme disant qu'il m'aimera, 
Et que le verrai enflammer, 
Ainsi que cil qui premier a 
Mon coeur enflammé à aimer.

C'est une ardeur d'autant plus violente, 
Qu'elle ne peut par Mort ni temps périr: 
Car la vertu est d'une action lente, 
Qui tant plus va, plus vient à se nourrir. 
Mais bien d'Amour la flamme on voit mourir 
Aussi soudain qu'on la voit allumée, 
Pour ce qu'elle est toujours accoutumée, 
Comme le feu, à force et véhémence: 
Et celle-là n'est jamais consumée: 
Car sa vigueur s'augmente en sa clémence.

Je n'oserais le penser véritable, 
Si ce n'était pour un contentement, 
Qui fait sentir, et voir ce bien durable
Par la douceur qui en sort seulement. 
De tous les heurs c'est le commencement: 
J'en fais témoin le savoir estimable. 
Est-ce le bien qu'on dit tant incroyable? 
Je ne le crois, et le sais sûrement.

En lieu du bien que deux soulaient prétendre, 
Je veux le mal toute seule porter: 
Puis que malheur ainsi me veut surprendre, 
Il est besoin qu'aprenne à supporter. 
Ô foi, amour, plaisir, se contenter, 
Ce n'est moyen de mon mal subvertir. 
Hélas, j'ai bien cause de regretter 
Ce qui soulait en deux se départir.

Un seul je hais, qui deux me fait aimer 
Plus par pitié d'aveuglée jeunesse, 
Qui trouve doux ce que je trouve amer, 
Que par instinct d'amoureuse détresse, 
Laquelle toute au quatrième m'adresse, 
Le voyant tout en moi s'iniquiter. 
Parquoi, voulant envers tous m'acquitter, 
Contrainte suis - afin que ne m'écarte - 
Fuyant les trois, le quatrième quitter, 
Pour non trembler si grosse fièvre quarte.

Aucuns ont dit la Théorique 
Être devant que la Pratique: 
Ce que bien nier on pouvait. 
Car qui fit l'art, jà la savait, 
Qui est un point qu'un Sophistique
Concéderait tout en dormant: 
Quant à moi je dis, pour réplique, 
Qu'Amour fut premier, que l'Amant.

TITRE

Heureuse est la peine 
De qui le plaisir 
A sur foi certaine 
Assis son désir. 
L'on peut assez en servant requérir, 
Sans toutefois par souffrir acquérir 

Ce que l'on pourchasse 
Par trop désirer, 
Dont en male grâce 
Se faut retirer. 
Car un tel service 
Ne prétend qu'au point, 
Qui par commun vice 
L'honneur pique, et point. 
Et ce travail en fumée devient 
Toutes les fois, que la raison survient, 

Qui toujours domine 
Tout coeur noble, et haut, 
Et peu à peu mine 
Le plaisir, qui faut. 
Mais l'attente mienne 
Est le désir sien 
D'être toute sienne, 
Comme il sera mien. 
Car quand Amour à Vertu est uni, 
Le coeur conçoit un désir infini, 

Qui toujours désire 
Tout bien haut et saint,
Qui de doux martyre 
L'environne, et ceint. 
Car il lui engendre 
Une ardeur de voir, 
Et toujours apprendre 
Quelque haut savoir: 
Le savoir est ministre de Vertu, 
Par qui Amour vicieux est battu, 

Et qui le corrige, 
Quand dessus le coeur 
Par trop il s'érige 
Pour être vainqueur. 
C'est pourquoi travaille 
En moi cet espoir, 
Qui désir me baille 
Et voir, et savoir. 
Étant ainsi mon espoir assuré, 
Je ne crains point qu'il soit démesuré: 

Mais veux bien qu'il croisse 
De plus en plus fort, 
À fin qu'apparoisse 
Mon coeur ferme, et fort. 
Et que toujours voie, 
Travaillant ainsi, 
Tenir droit la voie 
D'immortel souci. 
Si donc il veut en si haut lieu monter 
Qu'il puisse Amour en la Mort surmonter, 

Sa caduque vie 
Devra soulager 
D'une chaste envie 
Pour l'accourager. 
Ainsi m'accompagne 
Un si haut désir 
Que pour lui n'épargne 
Moi, ne mon plaisir.

TITRE

C'est un grand mal se sentir offensé, 
Et ne s'oser, ou savoir à qui plaindre: 
C'est un grand mal, voire trop insensé, 
Que d'aspirer, où l'on ne peut atteindre: 
C'est un grand mal que de son coeur contraindre, 
Outre son gré, et à sujétion: 
C'est un grand mal qu'ardente affection, 
Sans espérer de son mal allégeance: 
Mais c'est grand bien, quand à sa passion 
Un doux languir sert d'honnête vengeance.

TITRE

Non que je veuille ôter la liberté 
À qui est né pour être sur moi maître: 
Non que je veuille abuser de fierté, 
Qui à lui humble et à tous devrais être: 
Non que je veuille à dextre et à senestre 
Le gouverner, et faire à mon plaisir: 
Mais je voudrais, pour nos deux coeurs repaistre, 
Que son vouloir fût joint à mon désir.

TITRE

Point ne se faut sur Amour excuser, 
Comme croyant qu'il ait forme, et substance 
Pour nous pouvoir contraindre et amuser, 
Voire forcer à son obéissance: 
Mais accuser notre folle plaisance 
Pouvons-nous bien, et à la vérité,
Par qui un coeur plein de légèreté 
Se laisse vaincre, ou à gain, ou à perte, 
Espérant plus, que n'aura mérité 
Son amitié de raison moins experte.

TITRE

Deux amis, joints par étroite amitié, 
Eurent, sans plus, une dissension: 
L'un soutenait - par raison la moitié - 
Que le Thuscan a plus d'affection: 
L'autre disait - par résolution - 
Que le Français parle plus proprement. 
Pour les vouloir mettre d'appointement, 
Je dis qu'ils sont tous deux beaux à décrire: 
Mais, pour en faire au vrai le jugement, 
Celui dépeint ce que cestui veut dire.

TITRE

Vidi d'intorno del Parnaso fonte 
Per gratia di colei, che nulla asconde, 
Di gente piena tutto el piano e'l monte: 
E più vidi un, ch'en le sacrate sponde 
Stava de l'acque, e tre ghirlande assonte 
Havea d'un Lauro, ch'ombregiava l'onde: 
Tal ch'Apollo disse, come dir'suole, 
Questo sarà l'honor mio gran se vuole.

TITRE

Colpa ne sei, Amor, se troppo volsi 
Aggiongendo alla tua bocca la mia: 
Ma se punir'mi vuoi di quel, che tolsi,
Fà che concesso il replicar mi sia: 
Che tal docezza in le tuoi labbia accolsi, 
Che fu lo spirto per partirsi via: 
Sò ch'al secondo bascio uscirà fuora: 
Bascia me adunque, se tu vuoi ch'i'muora.

TITRE

Je suis la Journée, 
Vous, Amy, le Jour, 
Qui m'a détournée 
Du fâcheux séjour. 
D'aimer la Nuit certes je ne veux point, 
Pource qu'à vice elle vient toute à point: 

Mais à vous toute être 
Certes je veux bien, 
Pource qu'en votre être 
Ne gît que tout bien. 
Là où en ténèbres 
On ne peut rien voir 
Que choses funèbres, 
Qui font peur avoir, 
On peut de nuit encor se réjouir 
De leurs amours faisant amants jouir: 

Mais la jouissance 
De folle pitié 
N'a point de puissance 
Sur notre amitié, 
Vu qu'elle est fondée 
En prospérité 
Sur Vertu sondée 
De toute équité. 
La nuit ne peut un meurtre déclarer, 
Comme le jour, qui vient à éclairer 

Ce que la nuit cache,
Faisant mille maux, 
Et ne veut qu'on sache 
Ses tours fins, et cauts. 
La nuit la paresse 
Nourrit, qui tant nuit: 
Et le jour nous dresse 
Au travail, qui duit. 
Ô heureux jour, bien te doit estimer 
Celle qu'ainsi as voulu allumer, 

Prenant toujours cure 
Réduire à clarté 
Ceux que nuit obscure 
Avait écartés! 
Ainsi éclairée 
De si heureux jour, 
Serai assurée 
De plaisant séjour.

TITRE

Amour avecques Psyché, 
Qu'il tenait à sa plaisance, 
Jouait ensemble aux échets 
En très-grand'réjouissance. 

Mais bien tôt il a ouï 
Bien loin lamenter un Cygne, 
De quoi peu s'est réjoui 
Et l'a pris pour mauvais signe: 

Laissons le jeu, je vous prie, 
Dit-il d'une voix amère, 
Et allons ouïr le cri 
Du messager de ma mère. 

Lors tous deux s'en vont bouter
À la prochaine fenêtre, 
Et leur vue droit jeter, 
Là où l'Oiseau pouvait être. 

Si ont vu, sur un étang 
Long et grand comme une Mer, 
Un beau Cygne pur et blanc, 
Qui chantait un chant amer: 

Ô Déesse, disait-il, 
Régnant au ciel Empirée, 
Par ton engin trop subtil 
Notre joie est empirée, 

Puis que par ta grand'envie 
Au malheureux Adonis Tu as abrégé la vie, 
Et sont ses beaux jours finis. 

Et notre pauvre Maîtresse 
Seule au bois il a laissée, 
De douleur et de détresse 
Mortellement offensée, 

Tant que plus ne veut porter 
Ni le vert, ni couleur gaie: 
Mais pour se réconforter 
À la mort en vain s'essaie. 

Lors l'Enfant à ces nouvelles 
Son épouse a accollée, 
Et, ébranlant ses deux ailes, 
En l'air a pris sa volée, 

Lequel tant il a fendu, 
Traversant mainte contrée, 
Qu'auprès il s'est descendu 
De sa mère rencontrée. 

Comme lui, sont arrivés 
Les Grâces, et ses deux frères, 
De toute joie privés, 
Et de tristesse confrères, 

Qui, pour donner allégeance
À la Déesse dolente, 
Ont tous juré la vengeance 
De la bête violente. 

Parquoi entrant dans le bois 
Chacun déploie sa Trousse, 
Mettant les chiens aux abois 
Pour donner au Porc la trousse, 

Mais si bien ont pourchassé 
Et continué leur suite, 
Que le Sanglier tout lassé 
N'a su où prendre la fuite, 

Parquoi toute la cohorte 
S'est étendue à l'entour, 
Et d'une corde bien forte 
Au col lui ont fait maint tour. 

L'un le traînait par la corde, 
L'aiguillonnant, et heurtant, 
L'autre sans miséricorde 
De son arc l'allait battant. 

Ainsi pris l'ont amené 
Devant Vénus éplorée, 
Qui pour lui a démené 
Complainte désespérée, 

Et tant de lui se doulait 
Que, sans plus vouloir attendre, 
Tout soudain elle voulait 
L'étrangler de sa main tendre. 

Mais les Grâces lui ont dit 
Qu'elle se ferait outrage, 
À fin qu'à ce contredit 
Elle apaisât son courage. 

Qui eût vu alors la bête, 
Comme morte elle semblait, 
Humblement baissait la tête, 
Tant de peur elle tremblait. 

Adonc sous un arbre épais
Vénus, de douleur troublée, 
A commandé faire paix 
À toute celle assemblée: 

As-tu, dit-elle au Sanglier - 
Qui était mal assuré, - 
Osé ainsi déplier 
Ton courroux démesuré? 

Qui t'a mû, bête insensée, 
D'avoir mon ami outré? 
Et, ce dit, comme offensée, 
Adonis lui a montré, 

Qui gisait tout étendu, 
La face décolorée, 
Dont maint soupir a rendu 
La pauvre Amante éplorée. 

Alors le Sanglier honteux 
S'est prosterné à genoux, 
Et, d'un son doux et piteux, 
S'est excusé devant tous, 

Disant: Déesse honorée, 
Pardonne-moi ce méfait: 
Car d'ire délibérée 
Ne t'ai cet outrage fait. 

Bien est vrai que, quand je vis 
La forme du Jeune enfant, 
Certes il me fut avis 
De voir un Dieu triomphant, 

Tant me donnait grand'merveille 
Sa chair blanche, et délicate, 
Et sa bouche plus vermeille 
Que n'est aucune Écarlate. 

Parquoi d'une ardeur surpris 
Je me laissai approcher, 
Me semblant un trop grand prix, 
Si je le pouvais toucher. 

Dont au contour d'une branche,
Pour mon ardeur apaiser, 
Découvrant sa cuisse blanche, 
Je la lui voulus baiser. 

Mais lui, trop chaud et ardent, 
Suivant sa course adressée, 
Se va jeter sur ma dent 
Que je tenais abaissée, 

Et tellement lui méchut, 
Qu'à celle heure trop perverse 
Au plus près de moi il chut 
Tout sanglant à la renverse. 

Mais j'atteste tous les Dieux, 
Juges de mon innocence, 
Que sur moi j'eusse trop mieux 
Désiré si grand offense. 

Et pource que la dent fit 
Si outrageux maléfice, 
Et que tant vers vous méfit, 
Je veux bien qu'on la punisse. 

Voici la dent, et la hure, 
Qui ont causé tel émoi: 
Las, de leur male aventure 
Prenez vengeance sur moi. 

Ainsi de l'offense grande 
Le pauvre Porc s'excusait: 
Et toutefois pour l'amende 
À la mort il s'accusait. 

Si grande était la douleur 
Et le regret qu'il souffrait, - 
Comme cause du malheur, - 
Qu'à tout tourment il s'offrait. 

Parquoi toute l'assistance 
Vont à Vénus supplier 
De mitiguer sa sentence, 
Et son courroux oublier: 

Déliez-le donc, dit-elle,
Puis que pour mon Ami mort 
Il s'accuse à mort cruelle, 
Ayant de son fait remords. 

Mais qu'il jure qu'ès forêts 
Jamais plus il n'entrera, 
Ains qu'en boues, et marais, 
Toujours il se vautrera. 

Et afin que désormais 
Se souvienne du méfait, 
Je veux qu'il porte à jamais 
Une marque de son fait: 

C'est qu'en terre l'étendrez, 
Et, pour réparer l'injure, 
Les pieds autant lui fendrez 
Que la plaie a d'ouverture, 

À fin que par ce moyen 
Ceux qui le rencontreront 
Entendent le malheur mien, 
Dont, peut-être, pleureront. 

De Vénus ce mot sacré 
Ne fut point hors de sa bouche 
Que la bête de son gré 
Dessus la terre se couche, 

Et souffrit patiemment 
Exécuter la sentence: 
Puis, debout, bien humblement 
Remercia l'assistance. 

Et, pour montrer qu'il voulait 
Que l'on sût sa déplaisance, 
N'a depuis, comme il soulait, 
Aux bois fait sa demeurance.

TITRE

Toute personne assez jeune, et moins docte 
Qu'il ne faudrait pour s'expérimenter, 
Par une mode et ignorante et sotte 
Voudra toujours son pareil fréquenter: 
Mais un coeur haut tâchera de hanter 
Où il verra sa perfection pleine, 
À celle fin que, pour se contenter, 
Tout bien lui soit usure de sa peine.

TITRE

Celle clarté mouvante sans ombrage, 
Qui m'éclarcit en mes ténébreux jours, 
De sa lueur éblouit l'oeil volage 
À l'inconstant, pour ne voir mes séjours: 
Car, me voyant, m'eût consommé toujours 
Par les erreurs de son errante flèche. 
Parquoi l'esprit, qui désir chaste cherche, 
En lieu de mort a eu nouvelle vie, 
Faillant aux yeux - dont le corps souffrant sèche - 
De mes plaisirs la mémoire ravie.

TITRE

Ami, je n'ai Laquais, ni Page, 
Qui bien sût faire mon message, 
Ne telle chose raconter 
Que me sens au cerveau monter
En cette plaine, et bel espace. 
Mon Dieu, comme le monde passe 
En oisiveté par simplesse! 
Ne voit-on point tant de sagesse 
Que le plus fol demeure maître? 
Il n'y a rien si beau, que d'être 
Auprès de quelque beau donneur. 
Serait-ce pas grand déshonneur 
De la laisser ainsi pucelle? 
Je ne dis pas que ce fût elle 
Qui m'a donné l'occasion. 
Cherchons autre occupation 
Pour parvenir à la légère: 
Car voulentiers une étrangère 
Sera toujours la mieux venue, 
Pour autant que, quand elle est nue, 
Elle change d'accoutrement: 
Comme celui qui point ne ment, 
Quand il s'excuse sur un compte. 
Nul n'est tenu de rendre compte - 
Après la paye - du reçu. 
Ô qu'il est bien pris, et déçu, 
Le doux Pigeon aux Tourterelles! 
Laissons cela: ce sont querelles 
Que les Grecs eurent aux Troyens. 
On ne vit onc tant de moyens 
Depuis que le tabourin sonne. 
Qui saurait comme l'eau de Saône 
Fait le beau teint aux Damoiselles 
Tant de peine ne prendraient celles 
À distiller pour se noircir - 
Je voulais dire: à s'éclaircir - 
Leur blanche et délicate peau. 
À mal juger ne faut appeau: 
Puis qu'on n'en paye que l'amende: 
Celui qui me doit, me demande!
Mais c'est chose par trop notoire, 
Que l'on nous peut bien faire croire, 
Qu'une robe faite à l'antique 
Ne montre le corps si étique, 
Bien qu'il soit un petit trop juste 
Pour courtisaner la buste. 
Mais j'en croirais plus tôt la preuve 
De son ami, quand il la treuve 
Sur le fait de la piperie. 
C'est ce qui perd la confrérie 
De saint Amour, qui nous surprend, 
Puis qu'en lieu de donner on prend. 
Or à Dieu donc, lâche journée, 
Puis qu'elle est jà tant séjournée, 
Que l'on n'en corne plus la prise: 
Tant y va le pot qu'il se brise, 
Qui nous fait après bon métier. 
S'elle savait bien le métier, 
On ne craindrait point le danger 
De ce plaidoyeur étranger: 
Mais qu'on le plume sans mentir 
Avant qu'il le puisse sentir.

TITRE

La nuit était obscure, triste et sombre, 
Toute tranquille, et prête à maléfice, 
Tous animaux reposant sous son ombre: 

Mais mon esprit, très-prompt à son office, 
Ne permettait au corps de sommeiller 
Un tant soit peu pour chose que je fisse. 

Parquoi, contrainte en mon lit de veiller, 
Entrai si fort en contemplation,
Qu'on ne m'eût su en veillant réveiller: 

Lors travaillant l'imagination 
Je discourais plus avant que les Cieux 
Avecques douce, et longue passion. 

Avis m'était qu'en lieu délicieux 
Je me trouvais, avec un si grand aise, 
Que souhaiter je n'eusse su de mieux. 

Car en ce lieu tout bruit, tout cri s'apaise, 
Et n'oit-on rien, dont fort je m'ébahis, 
Qui me donna quelque peu de malaise. 

Pour m'enquérir découvrais le pays, 
Et ne voyais que figures horribles, 
Monstres du monde et de mon Jour haïs. 

Comment, ô Dieux, ces bêtes tant terribles 
Peuvent, disais-je, ici vivre en silence? 
Choses de croire à moi trop impossibles. 

Car elles sont aptes à violence, 
Et, à les voir, ennemies de paix 
Les jugeriez par leur impatience. 

Ainsi long temps d'envie je me pais, 
Et de désir, d'entendre un peu leur être, 
Dont à présent, pour un peu, je me tais. 

Car je vois là venir à main senestre 
Une grand'Dame, à qui font révérence 
Maint Laboureur, Noble, Marchand et Prêtre. 

Car elle était de si belle apparence 
Que, pour pouvoir à elle parvenir, 
L'un ne faisait à l'autre différence. 

Mais bien voyais de tous côtés venir 
Un si grand peuple, et gens à si grand nombre, 
Que de leurs noms ne me puis souvenir. 

Et tant étaient, qu'ils se faisaient encombre 
Pour celle Dame attoucher, et puis suivre, 
Comme captifs, et joyeux de son ombre. 

Plus la suivaient, plus la voulaient poursuivre: 
Son seul regard si fort les délectait,
Qu'ils ne pouvaient, sans elle, une heure vivre. 

Une grand'Reine à son côté était - 
Deux, ou trois pas toutefois plus arrière - 
Qui sceptre d'or, et couronne portait. 

Mais elle allait d'une mode si fière, 
Et d'un orgueil si roguement enflée, 
Que de parler d'elle donnait matière. 

Et toutefois la plus part à l'emblée 
Des poursuivants à la Dame adressait: 
Parquoi vers elle accourait l'assemblée. 

Le plus souvent pour eux elle oppressait 
Tous ceux, qui d'elle au fort ne faisaient compte, 
Et au besoin à part les délaissait. 

Mais au contraire elle était si très-prompte 
Pour avancer tous les favorisés, 
Qu'elle faisait à tous les autres honte. 

Parquoi les siens, étant ainsi prisés, 
Ne craignaient point souvent à repousser 
Ceux qui n'étaient par elle autorisés. 

Dont en peu d'heure elle vint à hausser, 
Et tellement son grand pouvoir étendre, 
Que les plus loin craignaient la courroucer. 

Et mêmement qu'elle faisait entendre 
À la grand'Dame, à croire trop facile, 
Qu'elle pouvait sur les Rois entreprendre, 

Et qu'il n'était chose tant difficile, 
N'engin si dur réduit, sous son pouvoir, 
Qui ne devînt incontinent docile. 

Or la grand'Dame - à parler au devoir - 
Était aveugle en sa méconnaissance, 
Et ne voulait ses fautes point savoir: 

Et pour autant en sa grande puissance 
Se reposait sur cette avare Reine, 
Remettant tout en elle sa fiance, 

Qui, par sa face attrayante, et sereine, 
Dessus la terre, et la ronde Machine
En peu de temps la rendit souveraine: 

Vu qu'une Vieille hideuse, et qui rechine 
Toujours des dents de ses mains embridés, 
Sèche, et jaunâtre, à courbe, et longue échine, 

Joue enfoncée, yeux rouges tout ridés, 
Ce néanmoins soigneuse, et diligente 
À appeler les plus outrecuidés, 

Pour sa moitié était demi-Régente 
Pour cette Reine au besoin soulager, 
Car à servir ne fut onc négligente. 

Cette en ce point venait accourager 
Ceux de sa sorte, et si bien leur aidait, 
Qu'ils venaient tous de haine à enrager. 

Tout chacun - presque - à les ensuivre ardait: 
Mais à l'écart séait une autre Dame, 
Qui les mieux nés gentiment retardait. 

La face avait rouge, comme une flamme, 
Et toutefois d'une masque couverte, 
Se tenant loin de celle gent infame: 

En faits discrète, et en parler diserte, 
Sur la grand'Dame ayant toujours l'oeil droit, 
Maugré la Reine à l'avarice experte: 

Ceux qui fuyaient le faux, aimant le droit, 
La suivaient tous, et la tenaient de près, 
Dont ils étaient loués en maint endroit, 

Bien que souvent par les malins d'auprès 
Fussent moqués secrètement à part 
Et en public, par mots et signe exprès; 

Mais la grand'Dame, allant en mainte part 
Toujours tournait sa vue çà et là, 
Dont ils avaient, maugré la Reine, part. 

Et tellement qu'elle, voyant cela, 
Pour les ouïr les faisait approcher: 
Car onc à nul elle ne se cela. 

Quand quelqu'un d'eux la pouvait attoucher, 
Et bien au long son vouloir lui déduire,
Elle l'avait, plus que les autres, cher: 

Tant qu'ils venaient par sa clarté à luire 
Par dessus tous, vu qu'elle les voyait 
Ne la vouloir par les autres séduire. 

Aussi déjà trop elle s'ennuyait 
Des importuns, et de leur grande audace, 
Parquoi le plus elle les renvoyait. 

Lors voyait-on chacun leur faire place, 
Bien que parfois les plus malicieux 
Les empêchaient par fait, ou par menace; 

Et çà et là couraient ambitieux, 
Qui, machinant, d'un accord se rangeaient 
Contre les bons avec les envieux; 

Mais à la fin de dépit enrageaient: 
Car, où la Dame honteuse s'approchait, 
Comme confus, par les siens s'étrangeaient. 

La Vieille alors ses cheveux arrachait 
De grand'douleur, et de fine détresse, 
Et à gagner contre eux elle tâchait. 

En telle foule, et si confuse presse 
D'elles chacune à son profit regarde, 
Mais complaisant toujours à sa Maîtresse. 

Tant les suivis, qu'en fin je me pris garde 
De Monstres maints horribles, et difformes, 
Que la grand'Dame avait là pour sa garde: 

Lesquels, combien que de diverses formes 
Ils fussent tous, et sans être semblables, 
Si étaient- ils à mal faire conformes. 

M'ébahissant que ces gens misérables 
N'avaient horreur, pour un si vain désir, 
De fréquenter à l'entour de ces Diables, 

Si m'en enquis au long, et à loisir, 
D'un poursuivant qui d'ardeur périssait 
Pour parvenir au but de son plaisir. 

Mais la clarté qui tant plaisante issait, 
Ce me dit-il, des yeux de la Princesse,
Tous poursuivants en sorte éblouissait 

Que, plus suaient, et travaillaient sans cesse, 
Plus ce travail leur était grand repos, 
Et tout tourment leur servait de liesse. 

Encor que point n'eussent à tous propos 
Si bon aspect d'elle qu'ils espéraient, 
Si n'étaient- ils pour cela moins dispos: 

Ains que toujours après ils tâcheraient, 
Sans regarder que leur destruction, 
En temps perdu les désespéreraient. 

Parquoi, voyant leur grand'confusion, 
Je ne me peux tenir alors de rire, 
Bien que sentisse être une illusion: 

Et d'une joie entremêlée d'ire, 
Non seulement me pris à détester 
Ces Monstres vains, mais très- bien les maudire: 

Vu qu'ils venaient le monde inquiéter, 
Et si ne sont d'eux-mêmes moins qu'une ombre, 
Qui le cerveau nous vient à hébéter, 

Au libre arbitre étant fâcheux encombre 
Pour colorer notre concupiscence, 
Nos vains désirs, et folies sans nombre. 

Et, nonobstant qu'ils n'aient aucune essence, 
Par une folle imagination 
Nous en faisons notre vraie science. 

Ô misérable est la condition 
De nous, humains, laquelle est toujours prompte 
A inventer notre perdition! 

Mais sur ce point je vois l'aube qui monte 
Chassant bien loin cette tourbe nuisante 
De Vaine gloire, Ambition, et Honte: 

Si m'éjouis en la clarté plaisante 
De mon clair Jour, que je vis apparaître, 
Pour éclaircir ma nuit très-mal plaisante, 
Comme il se fait assez de soi connaître.

TITRE

Si c'est Amour, pourquoi m'occit-il donc, 
Qui tant aimai, et haïr ne sus onc? 
Et s'il m'occit, pourquoi plus outre vis? 
Et si ne vis, pourquoi sont mes devis 
De désespoir et de plaints tous confus? 
Meilleur m'était, soudain que né je fus, 
De mourir tôt que de tant vivre, même 
Que mortel suis ennemi de moi-même: 
Et ne puis, las, et ne puis vouloir bien, 
Ne voulant celle, en qui gît l'espoir mien: 
Et ne puis rien, fors ce que veut la dame, 
De qui suis serf de coeur, de corps, et d'âme. 
Étre ne peut mon mal tant lamenté, 
Que de plus grand ne soye tourmenté: 
Et ne pourrais montrer si grand'douleur, 
Qu'encor plus grand ne celât mon malheur. 
Las! je ne suis prisonnier, ni délivre: 
Et ne me tient en espoir, ni délivre 
Mon bien servir, qui de mort prend envie. 
Je ne suis mort, ni je ne suis en vie, 
Me contraignant à plaindre mon malaise: 
Et raison veut toutefois que me taise 
Pour n'offenser ce que servir désire, 
Qui mon vouloir en mille parts dessire. 
L'âme connaît que de si très-bas lieux, 
Dont mes grands pleurs montent jusques aux yeux, 
Jamais les voix ne peuvent être ouïes, 
Ni en hauteur si grande réjouies:
Car ce mien feu, qui peu à peu me fond, 
Est dans mon coeur allumé si profond, 
Qu'il ne peut pas, bien qu'il soit grand, reluire 
Devant les yeux qui, pour mal me conduire, 
Font le Soleil de grand'honte retraire: 
Ainsi je meurs, étant contraint me taire. 
Pour moi ne vois remède suffisant, 
Ne pour ma peine aucun moyen duisant: 
Car mon désir a peur de désirer, 
Qui tant plus croît, tant plus fait empirer 
Ce mien espoir, qui peu à peu me faut, 
Et toutefois en moi point ne défaut, 
Ni s'amoindrit ma grande passion: 
Mais toujours croît par obstination. 
La Mort me suit, non pour paix me donner, 
Mais seulement pour ne m'abandonner: 
Aussi celle est, qui pallie, et adombre 
De mes travaux un non guère grand nombre: 
Parquoi je dis - sans ailleurs recourir - 
Qu'on peut trouver plus grand mal que mourir; 
Mais bien meilleur est mourir à qui aime 
En grand'douleur, et peine tant extrême. 
Car, vivant, faut - misérable - qu'il sente 
Les grands douleurs de la peine présente, 
Ayant toujours du passé souvenir; 
La crainte aussi de celles à venir 
Incessamment lui redouble sa peine: 
Parquoi sa foi est en espoir bien vaine. 
Chétifs Amants! aucun ne dût s'offrir 
À telle ardeur, peine à douleur souffrir 
En un espoir - plus vain que l'on ne pense - 
D'une, peut-être, ingrate récompense: 
Car de l'amour la force tant aiguë 
Pour bien servir ne peut être vaincue. 
Et plusieurs fois - et à la vérité - 
On voit celui, qui a moins mérité,
Être, pour vrai, le mieux récompensé, 
Qui ne dût être à tel bien dispensé. 
En telle guerre, où vertu sert de vice, 
Ne vaut avoir ferme foi, ni service. 
Puis donc qu'on m'ôte, et denie victoire 
Qui m'était due, il est par trop notoire 
Que là où meurt, et où gloire dévie, 
C'est gloire aussi que tôt meure la vie. 
Aussi, ô Dieux, avec cette mort mienne, 
Mourront mes maux, et ma plaie ancienne, 
Mon espérance, et désir obstiné, 
Et mon arbitre en mal prédestiné, 
Mon mal, ma peine avec mes fâcheries, 
Amour aussi avec ses tromperies.

TITRE

Si l'on pouvait par un repentir cher 
Donner remède, et quelque exploit chercher 
Aux maux reçus, et dommages passés, 
Certainement j'en demourrais assez 
Au dit de ceux qui sont persévérants 
En leur amour, sans sortir hors des rangs: 
Et qui - vraiment - sont de telle excellence 
Qu'en eux vertu, par longue patience 
S'évertuant, plus fort se glorifie; 
Nature aussi du tout s'y fortifie, 
Et tellement que, dessus eux, Fortune 
N'a nul pouvoir, et n'a puissance aucune, 
Sinon d'autant que le veut et commande 
L'injuste Amour, qui raison ne demande. 
Mais que te vaut? Tu décharges ta Dame 
En l'accusant, et en lui donnant blâme
L'honores mieux. Vitupérant la loues; 
La déniant, plus fort tu la t'avoues. 
Et si tu veux, comme dure et cruelle, 
La blasonner, par raison naturelle 
Tu la viendras, comme juste, adorer, 
Et en ton coeur sa vertu odorer. 
Car ce qui dût le noeud lier, le soud: 
Ce qui devrait bien fort contraindre, absout; 
Et ce que plus on détraint, et délie, 
C'est ce qui plus éternellement lie. 
La hauteur sienne, où son coeur se pourmène - 
Qui la démontre être douce, et humaine - 
La contraint être en voulenté très-rude, 
Comme confite en toute ingratitude. 
Mais elle feint, contre le sien vouloir, 
D'avoir d'amour un constant nonchaloir: 
Car son désir, et la crainte d'injure 
Vainc ton servir, qui à t'aimer l'adjure. 
Parquoi ces parts, qui en toi sont amables 
D'honnêteté, se font déraisonnables. 
Et son amour très-sage contredit 
À ton vouloir de raison interdit. 
Son sens aigu, son mûr entendement 
Connaît assez valeur apertement, 
Et qui l'incite, et jour et nuit convie 
À te vouloir bien, et heureuse vie, 
Et, s'il n'était honte, qui la révoque, 
Elle userait d'une amour réciproque. 
Mais quoi? Raison a sus elle pouvoir, 
La détournant de faire son devoir, 
Et la retient à non te satisfaire, 
Combien qu'elle eût voulenté de ce faire. 
Ainsi tu peux en ton ardeur choisir 
Et joie, et deuil, plaisir, et déplaisir, 
Doux, et amer, faveur, et défaveur, 
Désappétit, révoquée faveur.
Donc, ô Amant, prends en toi réconfort, 
Et contre Amour veuille-toi montrer fort. 
Ne permets point que désespoir dispute 
Contre ton sens: mais à guerdon répute, 
Voire à très-grande et juste récompense, 
Qu'il lui déplaît, toutes fois qu'elle pense 
Que tu n'as mal que pour lui vouloir bien, 
Dont tu ne peux guérir sans son moyen. 
Réjouis-toi, et veuille t'estimer, 
Vu que de toi elle se souffre aimer, 
T'ayant toujours au devant de ses yeux, 
Et que, de coeur plus triste que joyeux, 
Tes plaintes voit, et sans dédain les lise, 
D'elles aussi les piteux mots élise, 
Et que pour toi, elle a daigné mouvoir 
La sienne main à te faire savoir 
Sa tendre en toi et grand'compassion, 
Te déclarant par son affection 
Chose à autrui non jamais accordée, 
Ni par fortune en discord recordée. 
Or considère en outre que, depuis 
Que tu as mis sus elle tes appuis 
Et dédié ta totale fortune, 
Tu es venu trop plus haut que la Lune 
En los, et bruit, et honorable fame: 
Et tu te veux laisser choir en diffame! 
Va! remercie, et te prosterne en face 
Devant les Cieux, qui t'ont fait cette grâce 
D'être venu en ce temps, pour la voir 
Telle où Nature a mis tout son savoir: 
Telle pour qui, pour non la voir, plaindront 
Tous Siècles saints, qui après toi viendront. 
Ne cherche point remède à prendre fin, 
N'à te priver de sa présence, afin 
Que de ta mort la nouvelle piteuse 
Ne lui causât douleur, et vie honteuse!
S'elle te veut avec pitié pourvoir, 
Ne dois-tu point plus tôt désirer voir 
La tienne mort avec le sien honneur 
Que voir sa coulpe, et ta vie en bon heur? 
Et si elle est pour ta douleur en peine, 
Ou en souci, tiens pour chose certaine 
Que son vouloir raisonnable conteste 
À satisfaire à ton vouloir moleste. 
Aye douleur de sa peine et misère, 
La déchargeant de coulpe si légère: 
Préfère aussi sa sainte renommée 
À vie étant de toi tant peu aimée. 
Conforte-toi, qu'elle est seule la cause 
De ton travail, qui ne peut trouver pause. 
Conforte-toi par propos immortel, 
Que de ton mal le fondement est tel 
Que seulement pour avoir mis si haut 
Le tien désir, et l'espoir, qui te faut, 
Cela te donne assez de récompense 
De ton travail. Pour autant doncques pense 
Qu'en cette soif et altération 
Tu peux avoir réfrigération. 
Car le tourment, que tu souffres pour elle, 
Etre te doit joie continuelle 
À ton esprit, et doux contentement, 
Et au travail très-grand allègement. 
Car il n'est rien, tant soit grand, en ce monde, 
Qui vaille autant, que ce mal, qui t'abonde. 
Or te soit donc triomphante victoire 
D'être vaincu d'elle, qui est ta gloire. 
S'elle te tient, et vainc pour son captif, 
Son coeur sera au tien plus intentif. 
S'elle te tient sous condition serve, 
À quelque fin, peut-être, te réserve. 
Laisse-lui donc, toi étant sien, la cure 
De ce qu'elle a, et à soi se procure.
Laisse-lui donc le soin et pensement 
De ce qu'est sien: car naturellement 
On ne veut point voir la perdition 
De ce qu'on a en sa possession.

TITRE

Amour, craignant qu'ayez abandonné 
Lui et son train, en éloignant sa cour, 
Soudainement m'a ce paquet donné, 
Me commandant par le chemin plus court 
Vous faire entendre, ainsi que le bruit court, 
Qu'il n'y aura de vous belle ni laide 
- Si ainsi est - qu'il ne laisse tout court 
Pleurer en vain son secours et son aide.

J'ai dépêché hâtivement 
Ce Courrier, pour tant seulement 
Vous aller deux petits mots dire, 
Que je n'ai eu loisir d'écrire. 
Si lui donnez créance et foi, 
Comme vous voudriez faire à moi 
Par celui qui, dessous ses ailes, 
Range le coeur des Damoiselles.

Amour, qui au vif m'a tâté 
Du haut renom de vos louanges, 
M'a de si loin, et tant, hâté 
Que, sans craindre chemin gâté 
De tant de pluies et de fanges, 
Et sans dormir que tout bâté, 
Suis venu voir vos faces d'Anges, 
Que je trouverais bien étranges, 
Si, après avoir tant couru, 
Je n'étais de vous secouru.

Si vous voulez qu'Amour, ce puissant Dieu, 
Aye chez vous tant soit petite place: 
Certes il veut loger tout au milieu, 
Et plus haut lieu de votre bonne grâce. 
Si le voulez, je vous puis dire en face 
Que, nonobstant que je sois son Courrier, 
Si veut-il bien que tant vers vous je fasse, 
Que je lui serve à présent de fourrier.

Ce petit Dieu, qui s'est fait maître 
Des tendres coeurs des Damoiselles, 
M'a fait, je ne sais comment, naître 
Un doux espoir plein d'étincelles, 
Que, qui court pour Dames si belles, 
Ne souffre travail ni émoi. 
S'il est vrai, je ne veux pour elles 
Epargner mon cheval, ni moi.

TITRE

Qui voudra bien contempler l'Univers, 
Où du grand Dieu le grand pouvoir abonde 
En éléments, et animaux divers, 
En Ciel, et Terre, et Mer large et profonde, 
Vienne voir l'homme, où la machine ronde 
Est toute enclose, et plus, qui bien le prend. 
Car pour soi seul en ce sien petit monde 
À tout compris, celui qui tout comprend.

TITRE

Tu te plains que plus ne rimasse, 
Bien qu'un temps fut que plus aimasse 
À étendre vers rimassés, 
Que d'avoir biens sans rime assez: 
Mais je vois que qui trop rimoye 
Sus ses vieux jours enfin larmoye. 
Car qui s'amuse à rimacher 
À la fin n'a rien à mâcher. 
Et pource, donc, rime, rimache, 
Rimone tant et rime hache, 
Qu'avecques toute ta rimaille 
N'aies, dont tu sois marri, maille: 
Et tu verras qu'à ta rimasse 
Comme moi feras la grimace, 
Maudissant et blâmant la rime,
Et le rimasseur qui la rime, 
Et le premier qui rimona 
Pour le grand bien qu'en rime on a. 
Et tu veux qu'à rimaillerie 
Celui qui n'aura maille rie? 
Je te quitte, maître rimeur, 
Et qui plus a en sa rime heur, 
En rime los, en rime honneurs 
Ensemble tous tels rimoneurs.

AUTHEUR Louise Labe

TITRE

Non havria Ulisse o qualunqu'altro mai 
Piu accorto fù, da quel divino aspetto, 
Pien di gratie, d'honor et di rispetto, 
Sperato qual i sento affanni et guai.
Pur, Amor, co'i begli occhi tu fatt'hai
Tal piaga dentro al mio innocente petto,
Di cibo et di calor già tuo ricetto,
Che rimedio non v'è si tu nol'dai.
O sorte dura, che mi fa esser quale 
Punta d'un Scorpio, et domandar riparo 
Contr'el velen'dall'istesso animale.
Chieggio ti sol'ancida questa noia, 
Non estingua el desir a me si caro, 
Che mancar non potria ch'i non mi muoia.

Ô beaux yeux bruns, ô regards détournés, 
Ô chauds soupirs, ô larmes épandues, 
Ô noires nuits vainement attendues, 
Ô jours luisants vainement retournés!
Ô tristes plaints, ô désirs obstinés, 
Ô temps perdu, ô peines dépendues, 
Ô mille morts en mille rets tendues, 
Ô pires maux contre moi destinés!
Ô ris, ô front, cheveux, bras, mains et doigts! 
Ô luth plaintif, viole, archet et voix! 
Tant de flambeaux pour ardre une femelle!
De toi me plains, que tant de feux portant, 
En tant d'endroits d'iceux mon coeur tâtant, 
N'en est sur toi volé quelque étincelle.


Ô longs désirs, ô espérances vaines, 
Tristes soupirs et larmes coutumières 
À engendrer de moi maintes rivières 
Dont mes deux yeux sont sources et fontaines!
Ô cruautés, ô durtés inhumaines 
Piteux regards des célestes lumières 
Du coeur transi ô passions premières, 
Estimez-vous croître encore mes peines?
Qu'encor Amour sur moi son arc essaie 
Que nouveaux feux me jette et nouveaux dards, 
Qu'il se dépite, et pis qu'il pourra fasse:
Car je suis tant navrée en toutes parts 
Que plus en moi une nouvelle plaie, 
Pour m'empirer, ne pourrait trouver place.

Depuis qu'Amour cruel empoisonna 
Premièrement de son feu ma poitrine, 
Toujours brûlai de sa fureur divine, 
Qui un seul jour mon coeur n'abandonna.
Quelque travail, dont assez me donna, 
Quelque menace et prochaine ruine, 
Quelque penser de mort qui tout termine, 
De rien mon coeur ardent ne s'étonna.
Tant plus qu'Amour nous vient fort assaillir, 
Plus il nous fait nos forces recueillir, 
Et toujours frais en ses combats fait être;
Mais ce n'est pas qu'en rien nous favorise, 
Cil qui les Dieux et les hommes méprise, 
Mais pour plus fort contre les forts paraître.

Claire Vénus, qui erres par les Cieux, 
Entends ma voix qui en plaints chantera, 
Tant que ta face au haut du Ciel luira, 
Son long travail et souci ennuyeux.
Mon oeil veillant s'attendrira bien mieux, 
Et plus de pleurs te voyant jettera. 
Mieux mon lit mol de larmes baignera, 
De ses travaux voyant témoins tes yeux.
Donc des humains sont les lassés esprits 
De doux repos et de sommeil épris. 
J'endure mal tant que le Soleil luit;
Et quand je suis quasi toute cassée, 
Et que me suis mise en mon lit lassée, 
Crier me faut mon mal toute la nuit.

Deux ou trois fois bienheureux le retour
De ce clair Astre, et plus heureux encore
Ce que son oeil de regarder honore.
Que celle-là recevrait un bon jour,
Qu'elle pourrait se vanter d'un bon tour, 
Qui baiserait le plus beau don de Flore, 
Le mieux sentant que jamais vit Aurore, 
Et y ferait sur ses lèvres séjour!
C'est à moi seule à qui ce bien est dû,
Pour tant de pleurs et tant de temps perdu;
Mais, le voyant, tant lui ferai de fête,
Tant emploierai de mes yeux le pouvoir, 
Pour dessus lui plus de crédit avoir, 
Qu'en peu de temps ferai grande conquête.

On voit mourir toute chose animée 
Lors que du corps l'âme subtile part. 
Je suis le corps, toi la meilleure part: 
Où es-tu donc, 0 âme bien-aimée?
Ne me laissez par si long temps pâmée, 
Pour me sauver après viendrais trop tard. 
Las! ne mets point ton corps en ce hasard: 
Rends-lui sa part et moitié estimée.
Mais fais, Ami, que ne soit dangereuse
Cette rencontre et revue amoureuse,
L'accompagnant, non de sévérité,
Non de rigueur, mais de grâce amiable, 
Qui doucement me rende ta beauté, 
Jadis cruelle, à présent favorable.

Je vis, je meurs; je me brûle et me noie; 
J'ai chaud extrême en endurant froidure; 
La vie m'est et trop molle et trop dure; 
J'ai grands ennuis entremêlés de joie.
Tout à un coup je ris et je larmoie, 
Et en plaisir maint grief tourment j'endure; 
Mon bien s'en va, et à jamais il dure; 
Tout en un coup je sèche et je verdoie.
Ainsi Amour inconstamment me mène; 
Et quand je pense avoir plus de douleur, 
Sans y penser je me trouve hors de peine.
Puis quand je crois ma joie être certaine 
Et être au haut de mon désiré heur, 
Il me remet en mon premier malheur.

Tout aussitôt que je commence à prendre 
Dans le mol lit le repos désiré, 
Mon triste esprit, hors de moi retiré, 
S'en va vers toi incontinent se rendre.
Lors m'est avis que dedans mon sein tendre 
Je tiens le bien où j'ai tant aspiré, 
Et pour lequel j'ai si haut soupiré 
Que de sanglots ai souvent cuidé fendre.
Ô doux sommeil, ô nuit à moi heureuse! 
Plaisant repos, plein de tranquillité, 
Continuez toutes les nuits mon songe;
Et si jamais ma pauvre âme amoureuse 
Ne doit avoir de bien en vérité, 
Faites au moins qu'elle en ait en mensonge.

Quand j'aperçois ton blond chef, couronné
D'un laurier vert, faire un luth si bien plaindre
Que tu pourrais à te suivre contraindre
Arbres et rocs; quand je te vois orné,
Et, de vertus dix mille environné, 
Au chef d'honneur plus haut que nul atteindre, 
Et des plus hauts les louanges éteindre, 
Lors dit mon coeur en soi passionné:
Tant de vertus qui te font être aimé, 
Qui de chacun te font être estimé, 
Ne te pourraient aussi bien faire aimer?
Et, ajoutant à ta vertu louable 
Ce nom encor de m'être pitoyable, 
De mon amour doucement t'enflammer?

Ô doux regards, ô yeux pleins de beauté, 
Petits jardins pleins de fleurs amoureuses 
Où sont d'Amour les flèches dangereuses, 
Tant à vous voir mon oeil s'est arrêté!
Ô coeur félon, 0 rude cruauté, 
Tant tu me tiens de façons rigoureuses, 
Tant j'ai coulé de larmes langoureuses, 
Sentant l'ardeur de mon coeur tourmenté!
Doncques, mes yeux, tant de plaisir avez,
Tant de bons tours par ces yeux recevez;
Mais toi, mon coeur, plus les vois s'y complaire,
Plus tu languis, plus en as de souci. 
Or devinez si je suis aise aussi, 
Sentant mon oeil être à mon coeur contraire.

Luth, compagnon de ma calamité, 
De mes soupirs témoin irréprochable, 
De mes ennuis contrôleur véritable, 
Tu as souvent avec moi lamenté;
Et tant le pleur piteux t'a molesté 
Que, commençant quelque son délectable, 
Tu le rendais tout soudain lamentable, 
Feignant le ton que plein avais chanté.
Et si tu veux efforcer au contraire,
Tu te détends et si me contrains taire:
Mais me voyant tendrement soupirer,
Donnant faveur à ma tant triste plainte, 
En mes ennuis me plaire suis contrainte 
Et d'un doux mal douce fin espérer.

Oh! si j'étais en ce beau sein ravie 
De celui-là pour lequel vais mourant; 
Si avec lui vivre le demeurant 
De mes courts jours ne m'empêchait envie;
Si m'accolant, me disait: Chère Amie, 
Contentons-nous l'un l'autre, s'assurant 
Que jà tempête, Euripe, ni courant, 
Ne nous pourra déjoindre en notre vie;
Si, de mes bras le tenant accolé,
Comme du lierre est l'arbre encercelé,
La mort venait, de mon aise envieuse,
Lors que souef plus il me baiserait, 
Et mon esprit sur ses lèvres fuirait, 
Bien je mourrais, plus que vivante, heureuse.

Tant que mes yeux pourront larmes épandre 
À l'heur passé avec toi regretter, 
Et qu'aux sanglots et soupirs résister 
Pourra ma voix, et un peu faire entendre;
Tant que ma main pourra les cordes tendre
Du mignard luth, pour tes grâces chanter;
Tant que l'esprit se voudra contenter
De ne vouloir rien fors que toi comprendre,
Je ne souhaite encore point mourir.
Mais, quand mes yeux je sentirai tarir,
Ma voix cassée, et ma main impuissante,
Et mon esprit en ce mortel séjour 
Ne pouvant plus montrer signe d'amante, 
Prierai la mort noircir mon plus clair jour.

Pour le retour du Soleil honorer,
Le Zéphir l'air serein lui appareille,
Et du sommeil l'eau et la terre éveille,
Qui les gardait, l'une de murmurer
En doux coulant, l'autre de se parer 
De mainte fleur de couleur nonpareille. 
Jà les oiseaux ès arbres font merveille, 
Et aux passants font l'ennui modérer;
Les nymphes jà en mille jeux s'ébattent
Au clair de lune, et dansant l'herbe abattent.
Veux-tu, Zéphir, de ton heur me donner,
Et que par toi toute me renouvelle? 
Fais mon Soleil devers moi retourner, 
Et tu verras s'il ne me rend plus belle.

Après qu'un temps la grêle et le tonnerre
Ont le haut mont de Caucase battu,
Le beau jour vient, de lueur revêtu.
Quand Phébus a son cerne fait en terre,
Et l'Océan il regagne à grand'erre; 
Sa soeur se montre avec son chef pointu. 
Quand quelque temps le Parthe a combattu, 
Il prend la fuite et son arc il desserre.
Un temps t'ai vu et consolé plaintif,
Et défiant de mon feu peu hâtif;
Mais maintenant que tu m'as embrasée,
Et suis au point auquel tu me voulais, 
Tu as ta flamme en quelque eau arrosée, 
Et es plus froid qu'être je ne soulais.

Je fuis la ville, et temples, et tous lieux 
Esquels, prenant plaisir à t'ouïr plaindre, 
Tu pus, et non sans force, me contraindre 
De te donner ce qu'estimais le mieux.
Masques, tournois, jeux me sont ennuyeux,
Et rien sans toi de beau ne me puis peindre;
Tant que, tâchant à ce désir éteindre,
Et un nouvel objet faire à mes yeux,
Et des pensers amoureux me distraire,
Des bois épais suis le plus solitaire.
Mais j'aperçois, ayant erré maint tour,
Que si je veux de toi être délivre, 
Il me convient hors de moi-même vivre; 
Ou fais encor que loin sois en séjour.

Baise m'encor, rebaise-moi et baise; 
Donne m'en un de tes plus savoureux, 
Donne m'en un de tes plus amoureux: 
Je t'en rendrai quatre plus chauds que braise.
Las! te plains-tu? Çà, que ce mal j'apaise, 
En t'en donnant dix autres doucereux. 
Ainsi, mêlant nos baisers tant heureux, 
Jouissons-nous l'un de l'autre à notre aise.
Lors double vie à chacun en suivra. 
Chacun en soi et son ami vivra. 
Permets m'Amour penser quelque folie:
Toujours suis mal, vivant discrètement, 
Et ne me puis donner contentement 
Si hors de moi ne fais quelque saillie.

Diane étant en l'épaisseur d'un bois,
Après avoir mainte bête assénée,
Prenait le frais, de Nymphes couronnée.
J'allais rêvant, comme fais mainte fois,
Sans y penser, quand j'ouïs une voix 
Qui m'appela, disant: Nymphe étonnée, 
Que ne t'es-tu vers Diane tournée? 
Et, me voyant sans arc et sans carquois:
Qu'as-tu trouvé, ô compagne, en ta voie,
Qui de ton arc et flèches ait fait proie?
- Je m'animai, réponds-je, à un passant,
Et lui jetai en vain toutes mes flèches 
Et l'arc après; mais lui, les ramassant 
Et les tirant, me fit cent et cent brèches.

Prédit me fut que devait fermement 
Un jour aimer celui dont la figure 
Me fut décrite; et sans autre peinture 
Le reconnus quand vis premièrement.
Puis le voyant aimer fatalement, 
Pitié je pris de sa triste aventure, 
Et tellement je forçai ma nature, 
Qu'autant que lui aimai ardentement.
Qui n'eût pensé qu'en faveur devait croître
Ce que le Ciel et destins firent naître?
Mais quand je vois si nubileux apprêts,
Vents si cruels et tant horrible orage, 
Je crois qu'étaient les infernaux arrêts 
Qui de si loin m'ourdissaient ce naufrage.

Quelle grandeur rend l'homme vénérable? 
Quelle grosseur? quel poil? quelle couleur? 
Qui est des yeux le plus emmielleur? 
Qui fait plus tôt une plaie incurable?
Quel chant est plus à l'homme convenable? 
Qui plus pénètre en chantant sa douleur? 
Qui un doux luth fait encore meilleur? 
Quel naturel est le plus amiable?
Je ne voudrais le dire assurément,
Ayant Amour forcé mon jugement;
Mais je sais bien, et de tant je m'assure,
Que tout le beau que l'on pourrait choisir, 
Et que tout l'art qui aide la Nature, 
Ne me sauraient accroître mon désir.

Luisant Soleil, que tu es bienheureux 
De voir toujours de t'Amie la face! 
Et toi, sa soeur, qu'Endymion embrasse, 
Tant te repais de miel amoureux!
Mars voit Vénus; Mercure aventureux 
De Ciel en Ciel, de lieu en lieu se glace; 
Et Jupiter remarque en mainte place 
Ses premiers ans plus gais et chaleureux.
Voilà du Ciel la puissante harmonie,
Qui les esprits divins ensemble lie;
Mais, s'ils avaient ce qu'ils aiment lointain,
Leur harmonie et ordre irrévocable 
Se tournerait en erreur variable, 
Et comme moi travailleraient en vain.

Las! que me sert que si parfaitement
Louas jadis et ma tresse dorée,
Et de mes yeux la beauté comparée
À deux Soleils, dont Amour finement
Tira les traits causes de ton tourment? 
Où êtes-vous, pleurs de peu de durée? 
Et mort par qui devait être honorée 
Ta ferme amour et itéré serment?
Doncques c'était le but de ta malice
De m'asservir sous ombre de service?
Pardonne-moi, Ami, à cette fois,
Étant outrée et de dépit et d'ire; 
Mais je m'assur', quelque part que tu sois, 
Qu'autant que moi tu souffres de martyre.

Ne reprenez, Dames, si j'ai aimé,
Si j'ai senti mille torches ardentes,
Mille travaux, mille douleurs mordantes,
Si en pleurant j'ai mon temps consumé,
Las! que mon nom n'en soit par vous blâmé.
Si j'ai failli, les peines sont présentes.
N'aigrissez point leurs pointes violentes;
Mais estimez qu'Amour, à point nommé,
Sans votre ardeur d'un Vulcan excuser,
Sans la beauté d'Adonis accuser,
Pourra, s'il veut, plus vous rendre amoureuses
En ayant moins que moi d'occasion, 
Et plus d'étrange et forte passion. 
Et gardez-vous d'être plus malheureuses.

TITRE Elegies

Au temps qu'Amour, d'hommes et Dieux vainqueur,
Faisait brûler de sa flamme mon coeur,
En embrasant de sa cruelle rage
Mon sang, mes os, mon esprit et courage,
Encore lors je n'avais la puissance
De lamenter ma peine et ma souffrance;
Encor Phébus, ami des lauriers verts,
N'avait permis que je fisse des vers.
Mais maintenant que sa fureur divine
Remplit d'ardeur ma hardie poitrine,
Chanter me fait, non les bruyants tonnerres
De Jupiter, ou les cruelles guerres
Dont trouble Mars, quand il veut, l'Univers;
Il m'a donné la lyre, qui les vers
Soulait chanter de l'amour Lesbienne:
Et à ce coup pleurera de la mienne.
Ô doux archet, adoucis-moi la voix,
Qui pourrait fendre et aigrir quelquefois,
En récitant tant d'ennuis et douleurs,
Tant de dépits, fortunes et malheurs.
Trempe l'ardeur dont jadis mon coeur tendre
Fut, en brûlant, demi réduit en cendre.
Je sens déjà un piteux souvenir
Qui me contraint la larme à l'oeil venir.
Il m'est avis que je sens les alarmes
Que premiers j'eus d'Amour, je vois les armes
Dont il s'arma en venant m'assaillir.
C'étaient mes yeux, dont tant faisais saillir
De traits à ceux qui trop me regardaient,
Et de mon arc assez ne se gardaient.
Mais ces miens traits, ces miens yeux me défirent,
Et de vengeance être exemple me firent.
Et me moquant, et voyant l'un aimer,
L'autre brûler et d'amour consommer;
En voyant tant de larmes épandues,
Tant de soupirs et prières perdues,
Je n'aperçus que soudain me vint prendre
Le même mal que je soulais reprendre,
Qui me perça d'une telle furie
Qu'encor n'en suis après long temps guérie;
Et maintenant me suis encor contrainte
De rafraîchir d'une nouvelle plainte
Mes maux passés. Dames qui les lirez,
De mes regrets avec moi soupirez.
Possible, un jour, je ferai le semblable,
Et aiderai votre voix pitoyable
A vos travaux et peines raconter,
Au temps perdu vainement lamenter.
Quelque rigueur qui loge en votre coeur,
Amour s'en peut un jour rendre vainqueur.
Et plus aurez lui été ennemies,
Pis vous fera, vous sentant asservies.
N'estimez point que l'on doive blâmer
Celles qu'a fait Cupidon enflammer.
Autres que nous, nonobstant leur hautesse,
Ont enduré l'amoureuse rudesse:
Leur coeur hautain, leur beauté, leur lignage,
Ne les ont su préserver du servage
De dur Amour; les plus nobles esprits
En sont plus fort et plus soudain épris.
Sémiramis, reine tant renommée,
Qui mit en route avecque son armée
Les noirs squadrons des Ethiopiens,
Et, en montrant louable exemple aux siens,
Faisait couler, de son furieux branc,
Des ennemis les plus braves le sang,
Ayant encor envie de conquerre
Tous ses voisins, ou leur mener la guerre,
Trouva Amour, qui si fort la pressa,
Qu'armes et lois vaincue elle laissa.
Ne méritait sa Royale grandeur
Au moins avoir un moins fâcheux malheur
Qu'aimer son fils? Reine de Babylone,
Où est ton coeur qui ès combats résonne?
Qu'est devenu ce fer et cet écu,
Dont tu rendais le plus brave vaincu?
Où as-tu mis la martiale crête
Qui obombrait le blond or de ta tête?
Où est l'épée, où est cette cuirasse,
Dont tu rompais des ennemis l'audace?
Où sont fuis tes coursiers furieux,
Lesquels traînaient ton char victorieux?
T'a pu si tôt un faible ennemi rompre?
A pu si tôt ton coeur viril corrompre,
Que le plaisir d'armes plus ne te touche,
Mais seulement languis en une couche?
Tu as laissé les aigreurs martiales,
Pour recouvrer les douceurs géniales.
Ainsi Amour de toi t'a étrangée
Qu'on te dirait en une autre changée.
Doncques celui lequel d'Amour éprise
Plaindre me voit, que point il ne méprise
Mon triste deuil: Amour, peut-être, en brief
En son endroit n'apparaîtra moins grief.
Telle j'ai vue, qui avait en jeunesse
Blâmé Amour, après en sa vieillesse
Brûler d'ardeur, et plaindre tendrement 
L'âpre rigueur de son tardif tourment. 
Alors, de fard et eau continuelle, 
Elle essayait se faire venir belle, 
Voulant chasser le ridé labourage, 
Que l'âge avait gravé sur son visage. 
Sur son chef gris elle avait empruntée 
Quelque perruque, et assez mal entée; 
Et plus était à son gré bien fardée, 
De son Ami moins était regardée: 
Lequel, ailleurs fuyant, n'en tenait compte, 
Tant lui semblait laide, et avait grand'honte 
D'être aimé d'elle. Ainsi la pauvre vieille 
Recevait bien pareille pour pareille. 
De maints en vain un temps fut réclamée; 
Ores qu'elle aime, elle n'est point aimée. 
Ainsi Amour prend son plaisir à faire 
Que le veuil d'un soit à l'autre contraire. 
Tel n'aime point, qu'une Dame aimera; 
Tel aime aussi, qui aimé ne sera; 
Et entretient, néanmoins, sa puissance 
Et sa rigueur d'une vaine espérance.

D'un tel vouloir le serf point ne désire
La liberté, ou son port le navire,
Comme j'attends, hélas, de jour en jour,
De toi, Ami, le gracieux retour.
Là j'avais mis le but de ma douleur,
Qui finirait quand j'aurais ce bonheur
De te revoir; mais de la longue attente,
Hélas, en vain mon désir se lamente.
Cruel, cruel, qui te faisait promettre
Ton bref retour en ta première lettre?
As-tu si peu de mémoire de moi
Que de m'avoir si tôt rompu la foi?
Comme oses-tu ainsi abuser celle
Qui de tout temps t'a été si fidèle?
Or'que tu es auprès de ce rivage
Du Pô cornu, peut-être ton courage
S'est embrasé d'une nouvelle flamme,
En me changeant pour prendre une autre Dame:
Jà en oubli inconstamment est mise
La loyauté que tu m'avais promise.
S'il est ainsi, et que déjà la foi
Et la bonté se retirent de toi,
Il ne me faut émerveiller si ores
Toute pitié tu as perdue encore.
Ô combien a de pensée et de crainte,
Tout à part soi, l'âme atteinte!
Ores je crois, vu notre amour passée,
Qu'impossible est que tu m'aies laissée;
Et de nouveau ta foi je me fiance,
Et plus qu'humaine estime ta constance.
Tu es, peut-être, en chemin inconnu
Outre ton gré malade retenu.
Je crois que non: car tant suis coutumière
De faire aux Dieux pour ta santé prière
Que plus cruels que tigres ils seraient
Quand maladie ils te prochasseraient,
Bien que ta folle et volage inconstance
Mériterait avoir quelque souffrance.
Telle est ma foi qu'elle pourra suffire
À te garder d'avoir mal et martyre.
Celui qui tient au haut Ciel son Empire
Ne me saurait, ce me semble, dédire;
Mais, quand mes pleurs et larmes entendrait
Pour toi priant, son ire il retiendrait.
J'ai de tout temps vécu en son service,
Sans me sentir coupable d'autre vice
Que de t'avoir bien souvent en son lieu,
D'amour forcé, adoré comme Dieu.
Déjà deux fois, depuis le promis terme
De ton retour, Phébé ses cornes ferme,
Sans que, de bonne ou mauvaise fortune,
De toi, Ami, j'aye nouvelle aucune.
Si toutefois, pour être enamouré
En autre lieu, tu as tant demeuré,
Si sais-je bien que t'amie nouvelle
À peine aura le renom d'être telle,
Soit en beauté, vertu, grâce et faconde,
Comme plusieurs gens savants par le monde
M'ont fait, à tort, ce crois-je, être estimée.
Mais qui pourra garder la renommée?
Non seulement en France suis flattée,
Et beaucoup plus que ne veux exaltée,
La terre aussi que Calpe et Pyrénée
Avec la mer tiennent environnée,
Du large Rhin les roulantes arènes,
Le beau pays auquel or'te promènes,
Ont entendu (tu me l'as fait accroire)
Que gens d'esprit me donnent quelque gloire.
Goûte le bien que tant d'hommes désirent,
Demeure au but où tant d'autres aspirent,
Et crois qu'ailleurs n'en auras une telle.
Je ne dis pas qu'elle ne soit plus belle,
Mais que jamais femme ne t'aimera,
Ne plus que moi d'honneur te portera.
Maints grands Signeurs à mon amour prétendent,
Et à me plaire et servir prêts se rendent;
Joutes et jeux, maintes belles devises,
En ma faveur sont par eux entreprises:
Et néanmoins, tant peu je m'en soucie
Que seulement ne les en remercie:
Tu es, tout seul, tout mon mal et mon bien;
Avec toi tout, et sans toi je n'ai rien;
Et n'ayant rien qui plaise à ma pensée,
De tout plaisir me treuve délaissée
Et, pour plaisir, ennui saisir me vient.
Le regretter et plorer me convient,
Et sur ce point entre tel déconfort
Que mille fois je souhaite la mort.
Ainsi, Ami, ton absence lointaine
Depuis deux mois me tient en cette peine,
Ne vivant pas, mais mourant d'un amour
Lequel m'occit dix mille fois le jour.
Reviens donc tôt, si tu as quelque envie
De me revoir encore un coup en vie.
Et si la mort avant ton arrivée
À de mon corps l'aimante âme privée,
Au moins un jour viens, habillé de deuil,
Environner le tour de mon cercueil. 
Que plût à Dieu que lors fussent trouvés 
Ces quatre vers en blanc marbre engravés:

Quand vous lirez, ô Dames Lyonnoises,
Ces miens écrits pleins d'amoureuses noises,
Quand mes regrets, ennuis, dépits et larmes
M'orrez chanter en pitoyables carmes,
Ne veuillez point condamner ma simplesse,
Et jeune erreur de ma folle jeunesse,
Si c'est erreur. Mais qui dessous les Cieux
Peut se vanter de n'être vicieux?
L'un n'est content de sa sorte de vie,
Et toujours porte à ses voisins envie;
L'un, forcenant de voir la paix en terre,
Par tous moyens tâche y mettre la guerre;
L'autre, croyant pauvreté être vice,
À autre Dieu qu'Or ne fait sacrifice;
L'autre sa foi parjure il emploiera
À décevoir quelqu'un qui le croira;
L'un, en mentant, de sa langue lézarde,
Mille brocards sur l'un et l'autre darde.
Je ne suis point sous ces planètes née,
Qui m'eussent pu tant faire infortunée.
Onques ne fut mon oeil marri, de voir
Chez mon voisin mieux que chez moi pleuvoir;
Onq ne mis noise ou discorde entre amis;
À faire gain jamais ne me soumis;
Mentir, tromper, et abuser autrui,
Tant m'a déplu, que médire de lui.
Mais, si en moi rien y a d'imparfait,
Qu'on blâme Amour: c'est lui seul qui l'a fait.
Sur mon vert âge en ses lacs il me prit,
Lorsqu'exerçais mon corps et mon esprit
En mille et mille oeuvres ingénieuses,
Qu'en peu de temps me rendit ennuyeuses.
Pour bien savoir avec l'aiguille peindre,
J'eusse entrepris la renommée éteindre
De celle-là qui, plus docte que sage,
Avec Pallas comparait son ouvrage.
Qui m'eût vue lors en armes fière aller,
Porter la lance et bois faire voler,
Le devoir faire en l'étour furieux,
Piquer, volter le cheval glorieux,
Pour Bradamante, ou la haute Marphise,
Soeur de Roger, il m'eût, possible, prise.
Mais quoi? Amour ne put longuement voir
Mon coeur n'aimant que Mars et le savoir;
Et, me voulant donner autre souci,
En souriant, il me disait ainsi:
Tu penses donc, ô Lyonnaise Dame,
Pouvoir fuir par ce moyen ma flamme?
Mais non feras, j'ai subjugué les Dieux
Ès bas Enfers, en la Mer et ès Cieux.
Et penses-tu que n'aye tel pouvoir
Sur les humains, de leur faire savoir
Qu'il n'y a rien qui de ma main échappe?
Plus fort se pense, et plus tôt je le frappe.
De me blâmer quelquefois tu n'as honte,
En te fiant en Mars, dont tu fais conte;
Mais maintenant, vois si, pour persister
En le suivant, me pourras résister.
Ainsi parlait, et tout échauffé d'ire,
Hors de sa trousse une sagette il tire,
Et, décochant de son extrême force,
Droit la tira contre ma tendre écorce:
Faible harnais pour bien couvrir le coeur
Contre l'archer qui toujours est vainqueur.
La brèche faite, entre Amour en la place,
Dont le repos premièrement il chasse,
Et, de travail qu'il me donne sans cesse,
Boire, manger et dormir ne me laisse.
Il ne me chaut de soleil ne d'ombrage;
Je n'ai qu'Amour et feu en mon courage,
Qui me déguise et fait autre paraître,
Tant que ne peux moi-même me connaître.
Je n'avais vu encore seize Hivers,
Lorsque j'entrai en ces ennuis divers;
Et jà voici le treizième Été
Que mon coeur fut par Amour arrêté.
Le temps met fin aux hautes Pyramides,
Le temps met fin aux fontaines humides:
Il ne pardonne aux braves Colisées,
Il met à fin les villes plus prisées;
Finir aussi il a accoutumé
Le feu d'Amour, tant soit-il allumé.
Mais, las! en moi il semble qu'il augmente
Avec le temps, et que plus me tourmente.
Pâris aima - noné ardemment,
Mais son amour ne dura longuement;
Médée fut aimée de Jason,
Qui tôt après la mit hors sa maison.
Si méritaient-elles être estimées,
Et, pour aimer leurs Amis, être aimées.
S'étant aimé, on peut Amour laisser,
N'est-il raison, ne l'étant, se lasser?
N'est-il raison te prier de permettre,
Amour, que puisse à mes tourments fin mettre
Ne permets point que de Mort fasse épreuve,
Et plus que toi pitoyable la treuve;
Mais si tu veux que j'aime jusqu'au bout,
Fais que celui que j'estime mon tout, 
Qui seul me peut faire plorer et rire, 
Et pour lequel si souvent je soupire, 
Sente en ses os, en son sang, en son âme, 
Ou plus ardente, ou bien égale flamme. 
Alors ton faix plus aisé me sera, 
Quand avec moi quelqu'un le portera.

AUTHEUR Queen Marguerite

TITRE LA COCHE

Ayant perdu de l'aveuglé vaincueur 
non seullement le sentement du cueur, 
mais de son nom, dictz et faictz la memoire, 
ayant perdu le pouvoir et la gloire 
et le plaisir de la doulce escripture, 
où tant je fuz incline de nature, 
me trouvant seulle en ung lieu si plaisant 
que le hault ciel se rendoit complaisant 
par sa doulceur et par sa temperance 
à la verdeur du pré plein d'esperance 
environné de ses courtines vertes, 
où mille fleurs à faces descouvertes
leurs grandz beaultez descouvroient au soleil, 
qui, se couchant à l'heure, estoit vermeil 
et laissoit l'air sans chault ny froid, si doulx 
que je ne sçay cueur si plein de courroux 
de ire et d'ennuy, qui n'eust eu guarison 
en ung tel lieu, fors moy, qui sans raison 
fuyant les gens me retiray à part, 
pour n'avoir plus à leur passetemps part, 
car cueur qui n'a de plaisir une goutte, 
d'en veoir ailleurs il a peine sans doubte. 

Par une sente où l'herbe estoit plus basse 
me desrobay, comme femme non lasse, 
hastivement, pour n'estre point suyvie, 
car de parler à nul n'avoye envie 
en mon chemin je trouvay ung bon homme; 
la m'arrestay en luy demandant comme 
l'année estoit et qu'il en esperoit, 
qu'il avoit faict, qu'il faisoit, qu'il feroit 
de sa maison, femme, enfans et mesnage, 
de son repos et de son labourage, 
prenant trop plus de plaisir à l'ouyr 
qu'en ce que plus me soulloit resjouyr.

Ainsi parlant, pensant toute seulle estre, 
je veis de loing troys dames apparestre, 
saillans d'un boys hault, foeillu et espais, 
dont ung ruysseau trescler, pour mettre paix, 
entre le boys et le pré se mectoit. 
Portant le noir et l'une et l'autre estoit 
d'une grandeur; colletz, touretz, cornettes 
couvroient leurs colz, leurs visaiges et testes. 
Leurs yeulx je vey vers la terre baissez, 
et de leurs cueurs par trop d'ennuy pressez 
sailloient souspirs dont tout l'air raisonnoit, 
mais ung seul mot leur bouche ne sonnoit. 

Leur marcher lent monstroit bien que tristesse 
rendoit leurs piedz agravez de foiblesse. 
Lors quant je vey ung si piteux object, 
pensé en moy que c'estoit ung subject 
digne d'avoir ung Alain Charretier
pour les servir comme elles ont mestier. 

Car moy qui ay trop grande experience 
povoys tresbien juger soubz patience 
leur passion tresextreme estre close: 
j'ay maintes foys soustenu telle chose! 

Qui me feist lors desirer de sçavoir 
si pis que moy elles povoient avoir. 

En ce desir vers moy les vey venir, 
tousjours leurs yeulx contre terre tenir, 
que j'apperceu, quant furent près de moy, 
jecter ruysseaulx dont ne puys ny ne doy 
la verité trop estrange celer, 
car je les vey comme ung fleuve couller. 

Je feis du bruyt, dont elles m'adviserent 
et l'une à l'autre ung petit deviserent; 
en essuyant leurs yeulx secretement 
vindrent vers moy, me disans doulcement: 
"il vous seroit, Madame, mieulx duisant 
parler à nous qu'à ce fascheux paisant."

Mais quant je vey descouvers leurs visages, 
ausquelz nature avoit faict telz ouvrages 
qu'à leurs beaultez nulle aultre n'approchoit, 
il me sembla que nature pechoit 
d'avoir laissé amortir leur couleur, 
car je ignoroys encores leur douleur. 

Je congneu lors que c'estoient les troys dames 
que plus j'aymois, de qui Dieu corps et ames 
avoit rempliz de vertuz, de sçavoir, 
d'amour, d'honneur, autant qu'en peult avoir 
nul corps mortel, de bonté et de grace. 
Mais de beaulté l'une l'autre ne passe, 
ny de façon, parolle et contenance. 
Leur trinité, sans nulle difference, 
demonstroit bien par l'union des corps 
qu'amour leurs cueurs unist par doulx accords. 
Croyez pour vray que pitié et desir 
de soulaiger leur couvert desplaisir 
me contraignit leur dire en soupirant: 
"ung mal caché va tousjours empirant, 
et, s'il est tel qu'il ne puisse estre pire, 
il s'amoindrist quelque foys à le dire. 

Moy donc jugeant par trop apparens signes 
que vous portez le mal dont n'estes dignes, 
je vous requier par l'amour qui commande
sur tous bons coeurs, octroyez ma demande 
et dictes moy la douleur et la peine 
que vous souffrez, dont chacune est si pleine 
que sans mourir ne la povez porter. 
Si je ne puis au moins vous conforter, 
je souffriray par grant compassion 
avecques vous la tribulation. 

Vous estes troys, il vault mieulx estre quatre 
et nous aller dedans ce pré esbatre. 
Et ne craignez privéement parler, 
car comme vous je promectz le celer." 
"Las! Ce n'est pas par doubte de secret 
que nous craignons compter nostre regret, 
lequel vouldrions estre par vous escript. 
Mais nous voyons maintenant vostre esprit 
si paresseux, si fasché ou lassé 
que ce n'est plus celuy du temps passé; 
qui nous faict peur que la peine d'entendre 
nostre malheur reffuseriez de prendre." 
"Dames, pour Dieu, n'attribuez à vice 
si j'ay laissé long temps à cest office, 
pensant pour vray qu'amour n'avoit obmis 
ung seul des tours qu'il faict en ses amys 
qu'en mes escriptz passez ne soit trouvé
et de mon temps veu, ouy ou prouvé." 

Et si leur dis: "je reprendray la plume 
et feray mieulx que je n'ay de coustume 
si le subject me voullez descouvrir." 
Ainsi disant vei leurs doulx yeulx couvrir 
d'une nuée de larmes dont la presse 
les feist sortir par pluye trop espesse. 
Me regardans me prindrent pour aller 
dedans le pré, où long temps sans parler 
allasmes loing. Et lors leur prins à dire: 
"si ne parlez, je n'ay garde d'escrire! 
Pour Dieu tournez le pleur qui vous affolle 
à descharger vostre ennuy par parolle." 
L'une me creut, non la moins vertueuse 
ny ennuyée, et dist à voix piteuse: 

TITRE

"ô vous amans, si pitié jamais eut 
sur vous pouvoir de convertir en larmes 
voz tristes yeulx, si jamais douleur peut

brusler voz coeurs par ses cruelz alarmes, 
et si jamais amour voz langues feist 
fondre, disant piteux et tristes termes, 

oyez le plainct du cueur non desconfit, 
mais en mourant tousjours prest de porter 
ce que luy donne amour, qui luy suffist. 

Nous sommes troys dont le reconforter 
impossible est, car sans nostre amytié, 
sans mort tel mal ne sçaurions supporter 

l'une de l'autre a egale pitié, 
egale amour, egale fantaisie, 
tant que l'une est de l'autre la moyctié. 

Entre nous troys n'y eut onc jalouzie 
oncques courroux, oncques diversité: 
si l'une a mal, l'aultre en est tost saysie. 

Du bien, aussi de la foelicité 
l'une n'en a que l'autre n'y ait part, 
pareillement part en l'adversité. 

Mort pourra bien des corps faire depart, 
mais nul malheur n'aura jamais puissance 
de mectre ung cueur des deux autres à part.

Or eusmes nous toutes troys joyssance 
du plus grant bien qui peult d'amour venir 
sans faire en riens à nostre honneur offence. 

Helas que dur m'en est le souvenir, 
et me voyant advenir le contraire 
du bien tresseur que je pensoys tenir! 

Ô fainct amour, pour noz troys coeurs attraire, 
tu leur donnas la fin de leur desir 
que tu leur viens hors de saison substraire! 

Troys serviteurs telz que l'on doit choysir 
eusmes par toy, dont la perfection 
d'ung paradis nous estoit le plaisir. 

Beaulté, bonté, tresforte affection, 
tresferme amour, bon sens, bonne parolle, 
c'estoit le pis de leur condition. 

Leur amytié n'estoit legiere ou folle; 
leur grace estoit saige, doulce, asseurée; 
et de vertu povoyent tenir escole. 

Par leur amour, grande et desmesurée 
noz coeurs aux leurs rendirent si unis 
que la douleur nous en est demourée;

car d'un tel heur furent si bien garnis 
qu'ilz n'eussent sceu jamais souhaitter mieulx; 
las, ilz en sont maintenant bien punis! 

Sur tous le mien, malheureux, ennuyeux, 
qui sent tresbien le coeur de son amy 
tout different du parler et des yeulx. 

Ô trop cruel et mortel ennemy 
qui veois mon cueur languir de telle sorte, 
que ne mectz tu ton espée parmy, 

en m'asseurant qu'à une autre amour porte 
et que de moy plus il ne te souvient? 
Bien tost seroye ou consolée ou morte! 

Mais je ne sçay quel malheur te retient 
de m'en celer ainsi la verité, 
ou si à toy ou si à moy il tient. 

À moy? Las non! Amour et charité 
ont bien gardé mon coeur de t'offenser, 
comme toy moy, sans l'avoir merité. 

Je ne sceu onc nulle chose penser, 
que pour ton bien et honneur se peust faire, 
où l'on ne m'ait soubdain veue advancer.

J'ay bien voullu mon ferme cours parfaire 
et te monstrer qu'amour leale et bonne 
tu ne sçaurois par ta faulte deffaire. 

De ton costé, ô trop faincte personne! 
Je ne sçay riens dont te puisse argüer, 
fors que ton coeur au mien plus mot ne sonne. 

De ton parler je ne voy riens müer: 
tu dis m'aymer ainsi qu'as de coustume, 
mais par mentir, je croy, me veulx tüer. 

Car en t'aymant ma vie je consume 
et en sentant que tu ne m'aymes point 
mon coeur se faict de patience enclume. 

Il est au tien, ainsi comme il fut, joinct 
et le tien non, bien qu'en mentant tu dis 
qu'il est tout mien et Dieu le te pardoint! 

Qu'est devenu le regard de jadis, 
qui messager estoit de ton fainct coeur, 
à qui du mien jamais ne contredis? 

Et le parler qui par doulce liqueur 
le rendoit mol et foible à se deffendre, 
dont toy, amy, demouroys le vaincueur?

Tu dis m'aymer? Mais qui le peult entendre, 
quant tous les tours et les signes d'amour 
en toy voy mors et convertiz en cendre? 

Ô malheureux pour moy ce premier jour 
où je cuidoys mon heur prendre naissance 
et pour jamais faire en moy son sejour! 

Or ne voy plus en toy forme ne essence 
de ceste amour que je cuidoye si ferme; 
je n'en ay plus tant soit peu congnoissance. 

J'ay bien doubté souvent, je le t'afferme, 
qu'en autre lieu eusses ton amour mise, 
qui t'eust mis hors de cest honneste terme. 

La vérité diligentement quise 
j'ay sans cesser et trouvé pour certain 
que tu ne l'as encor en nulle assise. 

Qu'esse de toy? Sera ton amour vain? 
Ou bien est il de toy du tout sailly? 
Dictz le moy franc et me baille la main 

en me quictant, sans que j'aye failly 
la foy promise et de moy bien gardée 
et non de toy, vaincu non assailly.

Assez tu m'as hantée et regardée, 
mais en nul cas qui sceust ou peust desplaire 
à ung amy, ne m'as veue hazardée. 

Or ne sçay je, malheureuse, que faire, 
puis que de toy ung mot ne puis tirer 
de vérité, qui me peult satisfaire. 

Je te voy triste et souvent souppirer; 
crainte me dit que ce n'est pas pour moy 
que ainsi te voy par douleur martyrer. 

Amour me dit que si et que sa loy 
permect telz cas pour mieulx faire la preuve 
de ma tresferme et trop leale foy. 

Crainte veult bien que ung autre amy je treuve 
pour ne mourir en ce cruel tourment. 
Amour deffend que je face amour neufve. 

Helas mon cueur, quel est ton sentement? 
Es tu de luy aymé? Ou si aymer 
ung autre doibz? Diz le moy franchement: 

"aymé ne suis, qui m'est cas trop amer, 
car je le sens, malgré son apparence; 
ô fainct amy que tu es à blasmer!

Aymer ne puis: je n'ay pas la puissance, 
car long temps a qu'en luy mis mon voulloir 
et en perdy du tout la joyssance." 

Las, coeur qui n'as d'un autre aymer pouvoir 
et d'estre aymé as perdu le plaisir, 
tu n'as pas tort de te plaindre et douloir! 

Regarde, amy, si tu as le loysir, 
s'il est tourment qui soit au mien semblable, 
n'ayant nul bien, ny de nul bien desir? 

Je n'ay nul bien, te congnoissant muable, 
ny je n'en veulx, craignant de rencontrer 
amy de toy moins parfaict, variable. 

D'aussi parfaict l'on ne m'en peult monstrer, 
quant à beaulté, vertu et bonne grace, 
sur qui n'y ait nul vice à remonstrer. 

Et qu'un qui fust moindre que toy j'aymasse, 
plus tost mourroys que de m'y consentir: 
point ne mectray mon amytié si basse. 

Je ne me puis et me veulx repentir 
de ceste amour: fermeté la tient forte, 
mais la douleur la veult aneantir.

Fut-il jamais malheur de telle sorte? 
J'ayme ung amy qui dit m'aymer, mais quoy? 
Je voy et sçay qu'amour est en luy morte. 

Laisser le doy, car clerement je voy 
qu'il est menteur; mais mon amour honneste 
ne me permect faire ce que je doy. 

Et tant que d'oeil, bouche, pied, main ou teste 
signe d'amour verray, rompre ne veulx 
ceste amytié prise à sa grant requeste. 

Si fermes sont les lyens et les noeudz 
que, si rompuz ilz sont de son cousté, 
ilz sont du mien encor entiers et neufz. 

Dames, croyez qu'il m'a bien cher cousté, 
ce faulx amy, et couste et coustera 
tant qu'à la mort coeur et corps soit boutté. 

La seulle mort de mon coeur oustera 
l'amour de luy, qui sans luy me demeure, 
car autre amour mon coeur ne goustera. 

Et, qui pis est, ung autre ennuy sur l'heure 
m'est survenu, qui le premier augmente, 
dont je ne suis pas seulle qui en pleure.

Le serviteur de ceste vraye amante, 
qui tant long temps l'a aymée et servie 
qu'el'en estoit tresheureuse et contente, 

enfin a eu de la laisser envie; 
dont de l'ennuy qu'el'en prend et a pris 
j'ay bien grant peur qu'el'abrege sa vie. 

Il luy a dit, estant d'elle repris 
et bien inquis de sa mutation, 
qu'il est ainsi de mon amour espris.
 
Moy qui sçavoys sa grande affection 
et devant qui faillir à sa maistresse 
eust crainct de peur de ma correction,
 
seroys je bien si meschante et traistresse 
le recevoir, voyant qu'il faict mourir 
par son peché ma compaigne en tristesse? 

J'aymeroye mieulx par mort me veoir perir 
qu'en la voyant porter si grant torment 
je feisse riens pour ceste amour nourrir. 

En sa faveur je laisse entierement 
veoir et parler où se puisse atacher 
l'oeil et le cueur d'un si meschant amant.

Je l'aimoye tant et le tenoye si cher 
quant il l'aymoit, comme s'il m'eust aymée, 
mais maintenant ne le veulx approcher.
 
S'amye estoit digne d'estre estimée, 
il devoit bien pour jamais s'i tenir, 
et elle aussi d'aymer n'estoit blasmée.
 
Dames, celuy qui veult mien devenir 
je n'en veulx point et son amour me fache; 
l'autre, que j'ayme, je ne puis retenir. 

L'un est meschant, trop variable et lasche, 
lequel me suyt et tousjours je le fuys; 
s'amye et moy avons trop ferme atache! 

Celuy me fuyt que j'ayme et que je suys. 
Je l'ay perdu et si ne le puis croyre. 
Helas jugez en quel travail je suis! 

Je n'ay plus rien sinon que la memoire 
du bien passé qui entretient mon dueil: 
je croy que nul n'a veu pareille hystoire.
 
Or faictes donc, Madame, le recueil 
de mes douleurs que n'ay voullu celer.
Taire me fault ayant la lerme à l'oeil,
car les souppirs empeschent le parler." 

TITRE

Les yeulx levez au ciel, crevez de pleurs, 
jectans torrens dont arrousoit les fleurs, 
donna silence à sa bouche vermeille, 
car la douleur qui sembloit nompareille 
faisoit sa voix par souppirs estoupper 
tant qu'il fallut destacher et coupper 
ses vestemens pour soulaiger son cueur, 
ou elle fust crevée de douleur. 
Au bout d'un temps que nous l'eusmes tenue 
dessus le pré, elle fut revenue 
et si me dist: "telle est ma maladie 
que qui a pis souffert que moy le dye." 
Lors se coucha près de moy morte et blesme, 
les autres deux feirent aussi de mesme, 
car ung chacun de leurs doulx cueurs sentoit 
l'ennuy trop grant que la tierce portoit.
Moy qui d'un mal en veoye troys pleurer, 
dys: "vous pourriez jusque au soir demeurer 
en ce plourer que ne povez finer, 
et ne sçauriez me faire deviner 
qui de vous troys seuffre plus de martyre, 
si ne voullez le me dire ou escripre." 

Voyant du lict le soleil approcher, 
vint la seconde ma main prendre et toucher 
et me prier ne m'ennuyer d'attendre 
qu'elle me peust au long son compte rendre. 

"Je sens, dist elle, 
cent et cent foys douleur aspre et mortelle 
plus que ne faict, point ne fault que le cele, 

nulle des deux, 
car le cruel, lequel nommer ne veulx 
amy, qui ha d'amour rompu les voeux, 

certes n'est digne 
qu'à luy je parle ou que luy face signe, 
ny de plaisir, ny de colere mine. 

D'en dire mal, 
de l'appeller traistre, faulx, desloyal 
et plus cruel que nul autre animal,

ce seroit peu 
pour amoindrir de mon courroux le feu. 
J'ayme bien mieulx laisser jouer ce jeu 

à la premiere, 
qui de luy dire injure est coustumiere. 
Elle luy est ainsi que une lumiere 

devant ses yeulx.
Son cueur changeant, trop fainct et vicieux, 
elle congnoist et si luy siet bien mieulx 

de le blasmer 
que non à moy, car de desestimer 
celuy que tant l'on a voullu aymer 

n'est pas bien faict. 
S'il est meschant, variable, imparfaict, 
d'elle le voy si tresmal satisfaict, 

si desdaigné, 
si reffuzé, desprisé, esloigné, 
qu'il a tresmal en ce cas besoigné 

d'aller à elle.
Pas ne pensoit la trouver si cruelle: 
elle le hait bien fort et ne luy cele

ses fascheux tours. 
Elle le fuyt en tous lieux et tousjours. 
Or a il bien maintenant le rebours 

de son attente.
Mais de son mal je suis si mal contente 
et en soubstiens douleur si vehemente 

que plus n'en puis.
Je suis quasi dessus le bord de l'huys 
de desespoir et ne crains profond puitz 

ny haulte tour 
où voluntiers, sans espoir de retour, 
ne me jectasse pour deffaire l'amour, 

la paction, 
le souvenir, memoire, affection 
qui de mon mal sont generation 

si importable 
et, qui pis est, si irremediable 
qu'à ma doulleur n'en est nulle semblable. 

Je l'ay aymé 
de si bon cueur, tant creu, tant estimé 
que cueur et corps estoit tout abismé

en l'amytié 
que luy portoys; encor ay je pitié 
d'ainsi le veoir puny et chastyé 

de son peché.
Helas, mon Dieu, comment s'est il fasché 
de mon amour et ainsi detaché? 

Oncques offence 
je ne luy feis, fors que la resistence 
pour quelque temps, où il feist telle instance 

et si honneste, 
qu'avec honneur je pouvoys sa requeste 
bien accorder. Et puis, par longue queste, 

par long service, 
par forte amour qui faisoit son office, 
gaigna mon cueur, voyant le sien sans vice. 

Ô la victoire 
dont le vaincu recevoit telle gloire 
que le vaincueur! Helas, qui eust peu croire 

qu'elle eust duré 
si peu de temps, ny que j'eusse enduré 
si longuement mal si desmesuré

sans souffrir mort? 
Helas, jugez, mesdames, si son tort 
n'est pas egal à l'amour qui trop fort 

mon cueur tormente, 
et si autant ne suis leale amante 
comme il est faulx, dont, si je me lamente, 

j'ay bien raison.
En me cuidant tromper par trahyson, 
luy mesme a beu ceste amere poyson 

qui tant le blesse.
Il est puny par beaulté et rudesse, 
mais son ennuy n'amoindrist ma tristesse, 

car son cueur lasche 
m'ennuye fort et me desplaist qu'il fasche 
à celle là qui ne peult avoir tache 

d'avoir permis 
qu'il la servist: ailleurs son cueur a mis 
lequel ne peult endurer deux amys, 

j'en suis bien seure. 
Son desplaisir avec le mien je pleure, 
en la cherchant il la fasche à toute heure,

mais plus à moy 
en me laissant, dont suis en tel esmoy, 
en tel ennuy, où nulle fin ne voy, 

qu'à bien grant peine 
se peult penser la douleur qui me meine: 
je me contrainctz, et rys, et foys la saine, 

et je me meurs!
Ces dames cy qui congnoissent mes moeurs 
sçaivent quelz maulx, foiblesses et douleurs 

je dissimule!
Dont au dedans le double en accumulle 
par desespoir qui sans fin me stimule 

de me donner 
du tout à luy. Mais peur d'abandonner 
ces deux me vient si treffort estonner 

que mieulx veulx vivre 
en ce tourment, sans en estre delivre, 
que leurs deux cueurs à tel ennuy je livre. 

Pour elles vis, 
et vivre veulx du tout à leur devis, 
et pour moy non; parquoy il m'est advis

que pis que morte 
chascun me peult tenir en ceste sorte, 
puis que la mort, qui seulle me conforte, 

je veulx fouyr.
C'est tout mon bien, mais je n'en veulx joyr 
que leurs deux corps je ne voye enfouyr 

avecques moy en noyre sepulture. 
Noz troys malheurs me feront resjouyr 
d'estre assemblez soubz une couverture." 

TITRE

Lors ung despit et courroux nompareil 
feirent soubdain son visaige vermeil 
et la doulleur sa parolle couppa 
tant qu'à peu près elle ne sincopa, 
car par troys foys je la vey deffaillir 
sans que des yeulx il peust larmes saillir.
Le cueur serré jecta si piteux crys 
que à les monstrer deffaillent mes escrips. 
Mais en voyant la tierce que la place 
luy demouroit, me dist de bonne grace: 

"Madame, autant que douleur les tormente, 
souffrans l'ennuy de leurs ingratz amys, 
l'amour parfaict qui dans mon cueur s'est mis 
faict qu'i n'ont mal qu'ainsi qu'elles ne sente. 
Car mon voulloir au leur est si uny 
que, si leurs cueurs ont peine pour aymer 
ceulx que l'on peult cruelz amys nommer, 
le mien en est comme les leur puny. 
Comm'elles j'ay creu leurs amys loyaux, 
lesquelz j'aimoys comme le propre mien, 
participant en leur plaisir et bien 
comme je veulx avoir part en leurs maulx. 
Si j'ay eu part en leur felicité, 
où si bien fut nostre union gardée, 
seroit donc bien maintenant retardée 
ceste union pour leur necessité? 
Non! Mais courir veulx aussi vyste qu'elles 
à leur malheur, sans jamais departir,
jusques à ce que l'ame pour partir 
aura repris ses aelles immortelles. 
Peine, torment, voire dix mille mortz, 
ne me feront peur de m'en tenir près. 
Si mort les prend, pourroys je vivre après, 
sentant mourir les deux partz de mon corps? 
Si j'avoye mal et les deux eussent bien, 
il suffiroit pour me reconforter, 
car leur amour pourroit mon mal oster: 
contre une, deux ont grant force et moyen! 
Si mon ennuy perdoye pour leur plaisir, 
pour leur ennuy perdre je doy aussi 
tout mon plaisir, sans point avoir mercy 
de cueur, de corps, d'amour ny de desir. 
Or je le veulx et ainsi le concluz 
puys que je voy leur mal intollerable, 
je veulx le mien faire irremediable 
et que de moy tout plaisir soit forcluz. 
Pleines d'ennuys sont, que porter leur fault, 
non pas pour moy, mais contre leur voulloir: 
moy de plaisir, auquel, pour mon devoir, 
hors de mon cueur je foys faire le sault.

Madame, helas, pensez l'extremité 
là où je suis! Ayez pitié de moy! 
Voyez mon mal, mon trouble, mon esmoy, 
voyez amour par amour lymité! 
L'amour des deux me dict: "ô meschant cueur, 
vous vouldriez vous tant à plaisir donner 
et ces dames ainsi abandonner 
en leur malheur pour ung seul serviteur? 
Las, rirez vous quant elles ploureront? 
Et à plaisir tiendrez les yeulx ouvers 
quant de douleur verrez les leur couvers 
en regretant leur amour qui se rompt? 
Jouyrez vous du veoir et du parler 
de vostre amy par grant esjoyssance 
quant elles n'ont d'un tel bien joyssance? 
Les laisrez vous? Ne le vueillez celer." 

D'aultre costé l'amour du plus loyal, 
du plus parfaict qui soit dessus la terre, 
me vient mener une cruelle guerre 
en me disant: "pensez au plus grant mal. 
Vous sçavez bien qu'en laissant vostre amy, 
duquel si bien avez esté servie,
vous luy ostez soubdainement la vie, 
car son cueur est du vostre le demy. 
Que fera il se voyant separé 
de sa moytié? Croyez qu'il ne peult vivre. 
Sera chacun des cueurs d'elles delivre 
de leur ennuy, le voyant esgaré? 
Si vostre mort leur apportoit secours 
droict à la mort il vous fauldroit courir, 
mais ung amy loyal faire mourir 
sans leur servir? C'est estrange discours. 
Las, quel amy est ce que vous laissez? 
Vous n'en sçavez au monde ung plus parfaict! 
Et nul bien n'ont les deux en ce beau faict, 
fors que leur mal par le vostre oppressez." 

TITRE

Voyla comment les deux amours ensemble 
me combattent en grant confusion, 
si m'y fault il mectre conclusion; 
je la diray bien que le cueur m'en tremble: 

puis que leur mal est ma mort et leurs vies 
ma vie aussi, si j'ay receu plaisir 
de leurs plaisirs, je n'ay moindre desir 
qu'en leurs malheurs de moy soyent suyvies.

Or ont perdu, sans sçavoir bien pourquoy, 
leurs deux amys, soit par faulte ou malheur, 
mais moy je perdz, sans raison ny couleur, 
celuy qui n'a jamais faulcé sa foy. 

Sa loyaulté est vrayement nompareille; 
il n'a rien faict qui jamais me despleust; 
sa grand amour que chacun chercher deust 
je laisse et fuys: n'est ce pas grant merveille? 

Je le tiens tel, si parfaict et si bon, 
que je vouldroys le mectre en troys parties 
et si serions toutes troys bien parties 
quant des deux pars je leur feroys le don. 

L'honneste amour de parler et de veoir, 
là où l'honneur trouve contentement, 
se peult partir quant voluntairement 
le bien on laisse où l'on a tout pouvoir. 

J'ay le pouvoir de bien les contenter: 
de chasque jour les deux pars je leur donne 
et mon plaisir toutesfoys n'abandonne, 
car par le leur il pourra augmenter. 

Car en sentant de chacune d'eulx l'ayse, 
j'en auray plus que je n'ay de la mienne
et mon amy aussi aura la sienne, 
ne faisant riens qui bien fort ne me plaise. 

Mon amy seul, qui en vault plus de troys, 
sera des troys amy. Ô quel lien 
qui quatre cueurs unira sans moyen 
en ung voulloir! Helas, je le vouldroys! 

Mais j'ay grant peur que pour ces deux follastres, 
qui sont payez trop d'une larme d'oeil, 
vueillent plus tost ainsi mourir de dueil 
que d'avoir mieulx. Tant sont opiniastres! 

Puis qu'elles n'ont cure d'un tel party, 
mon cueur au leur est uny si tresfort 
que, sans avoir regard à peine ou mort, 
de mon amy il sera departy. 

Las, qu'il est dur ce mot à pronuncer! 
Laisser ainsi mon bien, mon heur, ma vie! 
Helas, amy, à la mort te convie 
lors qu'on t'ira cest adieu annuncer. 

Que diras tu, amy, de ton amye? 
Ou que l'amour luy a trop cher cousté? 
Ou tu pourras juger d'autre costé 
qu'elle te hayt, la nommant ennemye?

Amour me mect en ung merveilleux trouble, 
qui d'un costé loue ma fermeté 
et d'autre part deffaict de seureté 
le vray lyen qui rendoit ung ung couble. 

Ô que la mort viendroit bien à propos! 
Car luy ne moy en ce departement 
n'aurons jamais qu'à son advenement 
contentement, bien, plaisir ne repos. 

Or venez donc et par compassion 
mectez noz corps uniz en terre obscure 
avant souffrir qu'au departir j'endure 
si tresextreme et dure passion." 

TITRE

Ainsi parlant, s'appuyant contre ung arbre, 
en la façon d'une femme de marbre
qui n'a chaleur, vie ne mouvement, 
les yeulx fermez, les dens pareillement, 
à ses souppirs deffailloit son alaine. 
Moy qui la veis en si cruelle peine, 
je pris ses mains à frotter et tenir, 
tant qu'un petit je la feis revenir, 
et, en tournant son oeil triste vers nous, 
nous dist: "helas, que vostre ennuy est doulx 
au pris du mien qui ne peult plus durer! " 
Ce que ne peut la premiere endurer: 

TITRE

"vous n'avez mal, dist elle, qu'un tout seul 
c'est de laisser pour nous vostre plaisir. 
Mais j'en ay deux qui agravent mon doeul: 

las, je n'ay pas seullement le loysir 
de regreter de mon amy la perte 
que le second ne me vienne saysir. 

Amye, helas, si ma douleur couverte 
sentiez, qui est fondée en ignorance, 
dont ne m'est point la verité aperte, 

vous jugeriez n'avoir pas la puissance 
de la porter, car el'est par trop griefve. 
Or Dieu vous gard de telle congnoissance!

Puis que l'honneur mect en vostre amour trefve, 
plaisir avez, gardant la longue foy 
que nous devez, de la rendre ainsi briefve. 

Si vous sçaviez aussi bien comme moy 
que c'est de vivre en doubte et en suspens, 
peu vostre mal estimeriez, je croy. 

S'il me disoit: "d'aymer je me repens", 
j'en osteroys mon cueur qui de douleur 
perpetuel en payeroit les despens, 

j'estimeroys à grant heur ce malheur, 
bien que ce n'est peu de despit ou honte 
d'estre laissée ainsi d'un serviteur. 

Le deplaisir en est tel et tant monte 
que d'en laisser cent de sa volunté 
ce n'est ennuy dont l'on deust tenir compte. 

Vostre cueur est de desespoir tenté 
pour vostre amy: c'est chose raisonnable, 
aussi est il d'honneur bien contenté. 

Rendant l'amour de l'union louable 
d'entre nous troys, la gloire en recevez, 
qui vostre ennuy doibt rendre tolerable.

Certes le mien, si bien l'appercevez, 
voirrez plus grant que le vostre troys foys, 
si par faveur vous ne vous decevez. 

Le moindre ennuy, de quoy compte ne foys, 
c'est de fuyr le plaisir d'estre aymée 
d'un treshonneste et parfaict toutesfoys. 

L'autre ennuy est que je voy abismée 
en desespoir celle que j'ayme tant 
par celuy seul dont je suis estimée. 

Le tiers ennuy trop cruel qui pretend 
me mectre à mort, c'est la doubte craintifve, 
aymant tresfort, de n'estre aymée autant. 

Que dis je autant? Mais que l'amour naïfve 
soit morte en luy ainsi que je la sens 
dedans mon cueur plus parfaicte et plus vifve. 

Ces troys ennuyz me mectent hors du sens 
et si ne voy moyen de m'en deffaire 
sinon mourir, à quoy je me consens. 

Il n'est ennuy, qui tant de mal sceust faire, 
s'il est congneu, qu'on ne treuve moyen 
pour quelque peu au moins y satisfaire.

Mais mon mal est incapable de bien, 
car je le sens et n'ay nulle asseurance 
si mon amy tient ou rompt ce lyen. 

Si juger veulx par tresseure apparence, 
je dis qu'il est rompu, mais son jurer 
me vient donner du contraire esperance. 

Las, mon ennuy est pour long temps durer, 
car le suspens de la conclusion 
qu'il faict d'aymer me contrainct d'endurer. 

Son doulx parler m'est une illusion 
qui m'aveuglist sens et entendement 
et de l'aymer me donne occasion. 

Helas, ses faictz parlent bien autrement: 
par eulx je voy que de luy suis laissée. 
Il dit que non; vérité dit qu'il ment. 

Par ses effectz ma joye est rabaissée, 
par son parler elle se ressuscite; 
ainsi des deux sans cesser suis pressée. 

Si grand douleur grande pitié incite, 
plus que de vous ayez compassion 
de mon malheur, qui à la mort me cite.

Celle qui n'a riens qu'une passion 
dont la cause est congneue et bien certaine, 
ô qu'el'est près de consolation! 

De si et non j'ay la teste si pleine 
que, si le pis des deux povoye sçavoir, 
je le tiendroys à grace souveraine. 
Mais le suspens surmonte mon pouvoir." 

TITRE

"Comment, comment?
Soustenez vous estre plus grant torment 
doubter l'ouy ou non de vostre amant " 

dist la seconde, 
"que de sçavoir par espreuve et par sonde 
que changement au plus parfond abonde 

de son faulx cueur?
Estimez vous souppeçon, doubte et peur 
comme ung sçavoir certain sans nul erreur? 

C'est cas estrange!
Mais moy qui sçay de mon amy le change, 
que je tenoye aussi parfaict qu'un ange, 

que puis je faire?
Il le m'a dit sans point se contrefaire 
qu'il se voulloit de mon amour deffaire

pour la remectre 
du tout en vous, ce que jamais permectre 
n'avez voullu, mais bien vous entremectre, 

par la pityé 
qu'aviez de moy, rabiller l'amytié 
dont je retiens moy seulle la moyctié. 

Si vous avez 
peine à fuyr ce qu'aimer ne devez, 
que doy je avoir sinon les yeulx crevez 

de lamenter 
celuy qui tant me soulloit contenter, 
qui ne me veult plus aymer ny hanter. 

Las, je le perdz 
qui fut tout mien et à beaulx yeulx ouvers 
le voy fouyr, non pas par les desers 

ny lieu sauvage, 
mais droict à vous; et devant mon visage 
il a tourné son sainct pelerinage. 

Il auroit bien 
changé en mieulx, s'il ne sçavoit combien 
nous nous aymons et que ce qui est mien

est vostre aussi. 
Il fuyt de moy, cherchant de vous mercy; 
pour vostre non, il pert de moy le sy. 

Ô cruaulté!
En mon endroit par sa desloyaulté 
et dans son cueur par vostre grant beaulté! 

Car ung seul compte 
vous n'en tenez. Ô mon Dieu! Quelle honte 
il doit avoir et peur que je racompte 

à vous, amye, 
et vous à moy le discours de sa vie. 
Car entre nous sa trop faulce alquemye 

est descouverte, 
dont à moy seulle en demeure la perte. 
Vous ne sçavez si elle est meure ou verte 

ceste douleur.
Plus il vous dit sa peine et son malheur, 
plus vous mocquez de son mal et couleur 

point n'en changez.
Et puis de luy si fort vous estrangez 
que je voy bien que mon tort vous vengez

tout en riant. 
Et je m'en voys à part pleurant, criant, 
et Dieu et sainctz requerant et priant 

pour mon ayde.
Car je n'y voy sans miracle remyde. 
Je l'ay perdu et n'y a croix ne guyde 

qui radresser 
le sceust vers moy. Je ne le veulx presser 
et si ne puis son amour delaisser, 

qui est plantée 
dedans mon cueur et si tresfort entée 
que, bien qu'il m'ait du tout mal contentée, 

je n'ay vigueur, 
force ou povoir de l'oster de mon cueur, 
qui est nourry et plein de sa liqueur 

et transmüé 
en cest amour tant que, s'il n'est tüé, 
il n'en sera separé ne müé. 

Or donc pensez 
quel vostre ennuy est que vous advancez 
plus que le mien: en quoy vous m'offencez.

Le pis de vous 
c'est le doubter. Las, qu'il me seroit doulx! 
Je jugeroys mon amy tous les coups 

avoir le droict.
Ce souppeçon pour ung temps me vauldroit 
et contre non, ouy me soustiendroit. 

Mais de ce non 
certaine suis, non point par faulx renom. 
Car toutes troys pour meschant le tenon, 

pour variable, 
traistre et menteur et moy pour immuable 
en fermeté honorable et louable. 

Qui me contrainct 
qu'autant de temps qu'en amour juste et sainct 
je l'ay porté dedans mon cueur empraint 

par amour forte, 
autant de temps pour meschant je le porte. 
Impossible est que jamais il en sorte. 

Sa lascheté 
donnera foeille à ma grant fermeté. 
Ô que l'honneur sera cher acheté

de ne partir 
hors de l'amour dont le voy departir! 
Où est l'esprit comme le mien martyr? 

Il n'en est point.
Loyaulté l'a si fort en moy conjoinct 
que mon cueur sien n'est plus mien; c'est le poinct. 

Et si mourir 
me fault sans cueur, à la mort puis courir, 
car, arrachant celuy qui peult nourrir 

en luy la vie, 
de luy bien tost elle seroit ravie. 
Las, j'auroys bien de ceste mort envie! 

Mais luy en moy 
vivre me faict en tel dueil et esmoy 
qu'il me faisoit vivre d'amour et foy 

en grant plaisir, 
durant le temps que par heureux loysir 
me racontoit son honneste desir. 

TITRE 

Or est passé 
tout ce beau temps où je n'ay amassé
riens que regret et espoir que son tort 
m'apportera, bien congneu par ma mort, 
de tous amans: requiescat in pace." 
La tierce, oyant leur gracieux debat, 
plus par ennuy que par plaisant esbat, 
dist: "je vous pri'et requiers toutes deux 
n'estimer tant, l'une sa peur et doubte, 
l'autre son dueil, qu'ung peu l'on ne m'escoute, 
puis que pour vous de bon cueur souffrir veulx. 

TITRE

Voz maulx sont grands, nulle doubte n'en foys, 
vivre en suspens, sans resolution, 
par l'amy plein de toute fiction. 
Mais le mien n'est pas moindre toutesfoys. 

Car mon amy, loyal et veritable, 
où j'ay trouvé tout ce que je desire, 
me fault laisser pour me faire, en martyre 
et en malheur, à vous autres semblable. 

Las, si en luy sçavoye riens d'imparfaict 
ou qu'envers moy en quelque cas eust tort, 
nostre lyen, qui en seroit moins fort, 
sans grant douleur plus tost seroit deffaict.

Mais il n'y a occasion aucune 
entre nous deux, qui double mon torment, 
d'ainsy laisser ung si parfaict amant 
pour recevoir part en vostre infortune. 

S'il ne m'aymoit, il me seroit aisé 
de le laisser, ou bien si en doubtance 
j'estoye de luy par sa grand inconstance, 
mon dueil seroit doulcement appaisé. 

Helas, il n'a riens d'imperfection, 
car son corps est parfaict, son cueur sans vice, 
en tout honneur m'a faict loyal service, 
las, dure en est la separation! 

Laisser celuy de qui ne suis aymée, 
qui ne le vault, qui est fainct ou meschant 
ou qui de nous la honte va cherchant, 
je n'en pourroye estre mal estimée. 

Mais d'ung parfaict qui m'ayme tant, helas, 
le departir m'en est trop importable, 
car son amour demourra pardurable 
dedans mon cueur qui de l'aymer n'est las. 

Je pers de luy la parolle et la veue 
et tout le bien dont je soulloys jouyr,
et ne retiens riens pour me resjouyr 
que son amour, dont je suis bien pourveue. 

C'est bien raison qu'après le congié pris, 
que dis je pris? Mais donné sans sa faulte, 
sa grand amour, tant vertueuse et haulte, 
se mecte ailleurs, ja n'en sera repris. 

Mais ceste là que j'ay par luy conceue 
me demourra pour doulce nourriture; 
dedans mon cueur, de tant ferme nature, 
nulle autre amour ne sera plus receue. 

Vous deux perdez l'amour de voz amys, 
mais d'eulx avez la parolle et la veue, 
moy j'ay l'amour trescertaine et congneue, 
mais tout plaisir pour vous j'ay dehors mis. 

Car le parler et la veue je quitte. 
C'est tout mon bien que pour vous j'abandonne, 
ô quel thresor, amyes, je vous donne! 
Fault il qu'amour ainsi vers vous m'acquitte? 

L'on tient qu'il n'est nul plus cruel martyre 
que pour son Dieu, d'ung propos voluntaire, 
fuyr plaisir et, en lieu solitaire, 
soy separer du bien que l'on desire.

Car le martyr, souffrant cruel torment 
par main d'autruy, mect toute sa science 
de soustenir son mal par patience, 
qui de tous maulx est le soulagement. 

Vous endurez, par le tort et le vice 
de voz amys, en despit de voz cueurs, 
pis que la mort. Ô petites douleurs 
mises auprès de mon grand sacrifice! 

Pour vous aymer, celuy où je me fie 
trop plus qu'à moy, que j'ayme, que j'estime, 
mon bien, mon heur, j'en foys une victime 
et voluntiers pour vous le sacrifie. 

Non pas que mort le vueille presenter, 
mais tout vivant, qui m'est plus grand regret, 
sans retenir ung seul bien en secret, 
ny d'ung seul mal me voulloir exempter. 

Avecques luy tout plaisir je renunce 
de veoir, d'ouyr, de penser, de parler, 
parquoy d'ennuy, point ne le fault celer, 
j'en ay le marcq si vous en avez l'unce. 

Sa grant bonté et sa perfection 
entretiendront en moy ceste amour forte
qui n'aura fin tant que je soye morte, 
en ce poinct seul j'ay consolation. 

Car d'esperer jamais plus le ravoir, 
l'ayant laissé, ce seroit grant follie: 
ou il mourra par grand melancolie, 
ou il fera d'aymer ailleurs devoir. 

Las, s'il en meurt, je pers mon esperance, 
s'il ayme ailleurs, plus à moy ne viendra 
car où l'amour le lyera se tiendra; 
je congnoys bien sa grand perseverance. 

Mort ou aymant je le pers sans espoir 
de le ravoir; ma perte est toute entiere. 
Mais vous avez, dames, d'espoir matiere, 
ce que je veulx bien cler vous faire veoir. 

Si l'une voit les effectz accorder 
de son amy avecques sa parolle, 
je ne la tiens si sotte ne si folle 
qu'elle voullust ses faultes recorder. 

À l'autre aussi l'amy qui s'en viendroit 
luy demander en grande repentence 
pardon, en lieu de dure penitence 
plus de ses maulx il ne luy souviendroit.

Or tous ces biens vous peuvent advenir, 
car vous n'avez pas esleu vostre peine. 
Mais moy je suis de ma perte certaine 
sans nul espoir qu'il puisse revenir. 

Que perdez vous? Ung maulvais et ung fainct, 
et moy ung bon, sans vice ny sans faincte, 
lequel perdant d'aymer je suis contraincte, 
laissant le bien que perdre j'ay tant crainct. 

Fortune ou Dieu ce bien icy ne m'ouste, 
c'est moy sans plus qui de mon cueur l'arrache 
affin que mieulx unie je m'attache 
à voz malheurs. Ô que cher il me couste! 

Brief, voz espoirs et ma desesperance, 
les meschans tours de vos cruelz amys, 
et les vertuz que Dieu au mien a mis 
font de voz maulx au mien la difference." 
TITRE

Plus tost le jour nous eust peu deffaillir 
que ces dames de leurs propos saillir,
qui me sembloit estre à recommencer. 
Mais, regardant la nuict trop s'avancer, 
contraincte fuz d'empescher le discours 
de leurs propos, que je trouvoys trop cours, 
car je n'ouy oncques femmes mieulx dire, 
pour sentir tant qu'elles d'ennuy et d'ire. 
Et si le lieu où falloit retourner 
eust esté près, voluntiers sejourner 
l'on nous eust veu jusques au lendemain, 
passant la nuict à ce doulx air serain. 
Celles en qui serain, travail, sommeil 
n'estoit senty, et du trescler soleil 
l'absence estoit de leurs yeulx incongnue 
et de la nuyct la soubdaine venue, 
congnurent bien, escouttans ma raison, 
que du partir estoit heure et saison, 
qui leur despleut, car chacune n'avoit 
de son ennuy dict ce qu'elle sçavoit. 
Parquoy en pleurs voulurent reveler 
ce que le temps les contraignoit celer, 
et de lermes et souspirs feirent langues 
pour achever sans parler leurs harangues. 
Las, ce plourer me monstra le torment 
dont ne sçavoys que le commencement: 
par leur parler les lermes confirmerent
quel fut l'ennuy de celles qui aymerent. 
Je ne croy pas que perdre pere et mere 
sceust engendrer passion plus amere 
que je leur vey porter et soustenir. 
Mais sur le poinct de nous en revenir 
prindrent leurs criz et pleurs à redoubler, 
tant que soubdain feirent le ciel troubler 
qui d'elles print telle compassion 
que sa doulceur par grant mutation 
se convertit en tonnoirre et tempeste, 
en pluye et vent tant qu'aulx champs n'y eut beste 
qui ne cerchast caverne ou couverture 
pour se cacher, voyant telle adventure. 
En essuyant leurs yeulx et leurs visages 
toutes les troys, tant honnestes et sages, 
d'abandonner ce pré furent contrainctes, 
laissans au ciel achever leurs complainctes. 
La pluye en creut, lors chacune descoche 
et nous meismes toutes quatre en la coche 
qui attendoit nostre departement; 
après les autres courusmes vystement.
Mais en allant, pour oster le discord 
de leurs propos et les mectre d'accord, 
je leur requis voulloir ung juge prendre 
qui leurs debatz voullust et peust entendre. 
Car aussi tost que l'une j'escouttoys 
de son costé soubdain je me mectoys; 
et puis, quant l'autre avoit compté son cas, 
à qui ne fault bailler nulz advocatz, 
je me rendoye à son opinion. 
Pour les tenir doncques en union 
ung bon esprit leur estoit necessaire, 
et quant à moy, je m'obligeoye de faire 
tout mon povoir, que je sens trop petit, 
pour reciter, non à mon appetit, 
tous leurs propos, mais au moins ma puissance 
n'espargneray à donner congnoissance 
de leurs ennuyz comme leur ay promis, 
sans qu'un seul mot de leurs dictz soit obmis.

TITRE 

"Nostre debat, ce me dist la premiere, 
mect nostre esprit en tell'obscurité 
qu'il ne nous fault pas petite lumiere. 

Je n'en sçay qu'un qui, à la verité, 
puisse juger qui plus a de doleur 
et plus d'honneur par souffrir merité. 

C'est celuy seul duquel la grant valeur 
n'a son pareil et à tous est exemple 
des grans vertuz par qui s'aquiert honneur. 

C'est luy qui peult triumpher en son temple, 
ayant passé par celuy de vertu. 
C'est luy que ciel, et terre, et mer contemple. 

La terre a joye, le voyant revestu 
d'une beaulté qui n'a point de semblable, 
au prix duquel tous beaulx sont ung festu. 

La mer, devant son povoir redoubtable, 
doulce se rend, congnoissant sa bonté, 
et est pour luy contre tous favorable. 

Le ciel s'abaisse et, par amour dompté, 
vient admirer et veoir le personnage 
dont on luy a tant de vertuz compté.

C'est luy lequel tout le divin lignage 
des dieux treshaulx ont jugé qu'il doit estre 
monarche ou plus si se peult davantage. 

C'est luy qui a grace et parler de maistre 
digne d'avoir sur tous gloire et puissance, 
qui sans nommer assez se peult congnoistre. 

C'est luy qui a de tout la congnoissance 
et ung sçavoir qui n'a point de pareil, 
et n'y a riens dont il ait ignorance. 

De sa beaulté il est blanc et vermeil, 
les cheveulx bruns, de grande et belle taille; 
en terre il est comme au ciel le soleil; 

hardy, vaillant, saige et preux en bataille, 
fort et puissant, qui ne peult avoir peur 
que prince nul, tant soit il grant, l'assaille. 

Il est begnin, doulx, humble en sa grandeur, 
fort et constant et plein de patience, 
soit en prison, en tristesse ou malheur. 

Il a de Dieu la parfaicte science 
que doit avoir ung roy tout plein de foy, 
bon jugement et bonne conscience.

De son Dieu garde et l'honneur et la loy, 
à ses subjectz doulx support et justice. 
Brief luy seul est bien digne d'estre roy. 

Si, pour l'enfant estainct par trop grant vice, 
à Salomon demanderent les femmes 
le jugement, par son royal office, 

nous ne povons encourir aucuns blasmes 
quant à ce roy, plus grant que Salomon, 
presenterons la douleur de noz ames 

et, s'il luy plaist lire ce long sermon, 
il jugera qui soustient la plus grande, 
aussi l'amour dont point ne nous blasmon. 

Dames, le roy pour juge je demande, 
qui jugera à nostre affection 
l'honneur, aussi à nostre fiction 
punition par honorable amende." 

TITRE

Quant je la vey choysir si haultement, 
crainte me print en luy disant: "vrayement, 
si devant l'oeil d'un si parfaict esprit 
falloit monstrer mon trop mal faict escript, 
vous pourriez bien prendre ailleurs secretaire. 
J'aymeroys mieulx me desdire et me taire,
car d'empescher sa veue et son bon sens 
sur mes beaulx faictz, jamais ne m'y consens. 
Les plus parfaictz où n'y a que remordre 
lyment leurs faictz et les mectent en ordre 
premier que ozer, sans bien les acoustrer, 
devant tel roy si sçavant les monstrer, 
en craignant plus de luy le jugement 
que du surplus de tout le firmament. 
Moy donc qui suis des escrivans la moindre 
et moins que rien, ne doy je pas bien craindre 
voz bons propos bien dignes d'estre veuz 
rendre par moy indignes d'estre leuz 
devant le roy, où ne fault presenter 
rien qui son sens ne puisse contenter? 
Plus le louez, plus de crainte me prent. 
Car c'est celuy de qui chacun apprent, 
qui sçait louer le bien en verité 
et rendre au mal ce qu'il a merité. 
Or choysissez ung juge tel que moy, 
car, s'il falloit monstrer devant le roy 
ung si tresbas et mal tyssu ouvrage, 
je n'auroye pas d'escrire le courage."

TITRE

"Le roy vrayement, 
dist l'autre après, j'eusse esleu justement, 
car qui est plus que luy parfaict amant? 

Ne qui entend 
mieulx qu'il ne faict où vraye amour pretend? 
Il a aymé si fort, si bien et tant 

qu'il peult entendre 
ce qui en est et la raison en rendre 
par son bon sens, qui à tous peult apprendre. 

L'amour loyal, 
ferme et parfaict dedans son cueur royal 
a faict son throsne et son hault tribunal 

pour juger tous 
les vrays amans, saiges, hardiz et doulx, 
et se mocquer des glorieux et foulz 

qui font les braves, 
oultrecuydez, pensans faire les graves, 
puis reffusez, bien sotz, font les esclaves. 

Car c'est le rolle 
qu'il fault jouer où deffault la parolle 
et le bon sens. Et quelque povre folle

ou les craindra 
en bravegeant, ou pour morts les tiendra, 
ne parlant plus, ce que point n'adviendra 

à une sage 
qui prend plaisir d'ouyr ung bon langage 
dit d'un bon cueur vertueux, d'un visage 

plein d'une audace, 
d'une doulceur et d'une bonne grace 
qui plaist tousjours à chacun quoy qu'il face. 

Celuy aura 
du roy l'honneur: bien choysir le sçaura. 
Par luy chacun bien recevoir pourra 

juste sentence.
Luy seul congnoist l'estre et la subsistance 
d'amour, le bien, aussi la penitence 

qu'il peult donner.
Combien qu'il soit roy et puisse ordonner, 
son cueur humain n'a craint d'habandonner 

l'auctorité 
de commander contre la charité: 
il ayme mieulx souffrir l'austerité,

la passion 
que donne à tous le dieu d'affection, 
et, comme estant d'autre condition, 

veult s'asservir 
par ferme amour, par seur et long servir, 
et par vertuz, des dames desservir 

bon traictement, 
en desprisant force et commandement. 
Si luy plaisoit, il feroit autrement. 

Mais son hault cueur 
a joinct l'amour, la vertu et l'honneur, 
qui l'a rendu de cruaulté vainqueur. 

Parquoy la palme, 
louenge et gloire, et renommée et fame 
luy doit d'amour tout homme et toute femme. 

Puis que luy seul 
vous n'acceptez pour juge, dont j'ay dueil, 
vous qui avez faict ce piteux recueil 

de nostre hystoire, 
vous en avez mieulx qu'un autre memoire
et n'estes pas sans quelque experience 
que c'est d'amour, je vous en veulx bien croyre, 
or jugez nous en bonne conscience." 

TITRE

"Je ne veulx point de mon sens abuser, 
Mesdames, dis je, ains tresbien m'excuser 
que je ne suis pour juger suffisante 
et aussi peu à escrire duysante 
vostre debat, mais desir de sçavoir 
tous voz ennuyz, ignorant mon povoir, 
me feist soubdain, sans y penser, promectre 
de les escrire et dans ung livre mectre. 
Ma foy promise, aussi vostre priere 
meirent ma peur et ma raison derriere. 
Ceste premiere et trop folle entreprise 
veulx mectre à fin, mais, si vous plaist, reprise 
je ne seray de la seconde erreur, 
qui doy avoir de la premiere horreur. 
Mes cinquante ans, ma vertu affoyblie, 
le temps passé commandent que j'oublye, 
pour mieulx penser à la prochaine mort, 
sans avoir plus memoire ny remort 
si en amour a douleur ou plaisir. 
Doncques vueillez autre juge choysir
qui justement vous puisse satisfaire. 
Je ne le puis ny ne le sçauroys faire." 

TITRE

La tierce dist: "Dames, voicy pitié 
quant celuy seul nous ne povons avoir 
qui est l'abisme et source de sçavoir 
et qui congnoist la parfaicte amytié. 

Seure je suis que, plus tost presenté 
n'eust à ses yeulx ce livre pour le lire, 
que tout soudain ne nous eust bien sceu dire 
qui a le cueur de douleur plus tenté. 

Son oeil deffaict toute faintise et ruze, 
son sens entend la fin de tous propous, 
et son cueur sent mieulx qu'en touchant le poulx 
qui ayme ou non. Brief, nully ne l'abuse. 

Si nous perdons de luy le jugement 
et de sa seur, qui de luy doit tenir 
et ses propos vertueux retenir, 
ung autre j'ay en mon entendement. 

C'est ceste là qui n'a gloire petite 
de nostre temps, mais la plus estimée 
est et la plus parfaictement aymée, 
ce que tresbien par ses vertuz merite.

Si par beaulté se congnoissent les femmes, 
allez où sont dames et damoyselles, 
comme ung soleil au mylieu des estoilles 
vous la verrez parmy toutes les dames. 

Si par vertu son nom se doit congnoistre, 
voyez ses faictz, qui ne sont point cachez, 
tous pleins d'honneur, de nul vice tachez, 
vous la verrez dessus toutes paroistre. 

De ses bienfaictz chacun luy rend louenge, 
ilz sont congneuz de tous les gens de bien; 
pour ses amys elle n'espargne rien 
et des meschans ennemys ne se venge. 

Si on congnoist le nom par la fortune 
de biens, d'honneur, de richesse et faveur, 
voyez qui ha de son maistre et seigneur 
ce qui luy plaist sans luy estre importune. 

Mais tous les biens qu'elle en peult recevoir 
ne luy sont riens, car seullement heureuse 
se tient de veoir par amour vertueuse 
tenir les cueurs uniz comme on peult veoir 

les cueurs du plus parfaict et plus parfaicte 
que l'on peult veoir, en qui Dieu et nature
n'ont riens obmis de ce que creature, 
pour acquerir perfection, souhaitte. 

Acceptez donc madame la duchesse 
qui en vertuz et honneur passera 
la plus parfaicte qui soit ne qui sera 
ne qui fut onc. À elle je m'adresse. 

Elle congnoist que c'est de bien aymer: 
le vray amant la tient à son escolle, 
on le peult bien congnoistre à sa parolle 
qui tant se doit priser et estimer. 

Quant elle aura veu nostre doulx combat, 
seure je suis que, sans favoriser 
l'une partie et l'autre despriser, 
fera la paix de nostre long debat." 

TITRE

Toutes, voyans sa bonne election, 
à la duchesse où gist perfection 
le jugement ont remis de leur faict. 
Et moy, voyant que juge plus parfaict 
l'on ne pourroit en ce monde trouver, 
leur bon advis voullu bien approuver,
en leur disant: "possible n'est de mieulx, 
Dames, choysir pour moy dessoubz les cieulx. 
Par son bon sens de justice usera 
et sa doulceur ma faulte excusera. 
Et s'il advient, et que bon il luy semble 
que le propos et l'escripture ensemble 
devant le roy puisse estre descouvert, 
seure je suis qu'ayant le livre ouvert 
regardera les poinctz où le lecteur 
se doit monstrer advocat de l'acteur 
et, en louant voz entreprinses haultes, 
excusera mes ignorantes faultes 
et servira de doulce couverture 
sa grant bonté à ma povre escripture. 
Et si povez croire que sa sentence 
telle sera comme le roy la pense. 
Ainsi pourrez par ce tresseur refuge 
avoir le roy, que desirez, pour juge, 
qui, sans reffuz, d'un cueur doulx et humain, 
regardera, venant de telle main, 
tout ce discours qui est digne de luy 
et l'escripture aura pour son appuy 
celle qui peult la deffendre de blasme 
et l'excuser comme une oeuvre de femme.
Ainsi pourra couvrir sa charité, 
devant les yeulx de la severité 
du roy, qui faict à tous jugement droit, 
ce que j'ay trop failly en chasque endroit". 

Lors d'un accord sur le poinct nous trouvasmes 
que dans la coche au logeis arrivasmes. 
La nuict me feist aux troys donner l'adieu, 
non pour dormir, mais pour trouver ung lieu 
où, sans avoir de nul empeschement, 
peusse acquitter ma promesse et serment. 
Mais, en voyant du propos la grandeur, 
de mon langage et termes la laydeur, 
honte me faict finer ma mauvaise oeuvre. 
Mais verité veult que je la descoeuvre 
à celle là que je prens pour ayde, 
pour mon secours et souverain remyde
c'est donc à vous, ma cousine et maistresse, 
que mon labeur et mon honneur j'adresse, 
vous requerant, comme amye parfaicte, 
que vous teniez ceste oeuvre par moy faicte 
ainsi que vostre et ainsi en usez 
et la monstrez, celez ou excusez. 
Faictes au roy entendre la substance 
pour à ces troys donner juste sentence. 
Vostre parler luy fera mieulx sçavoir 
tout le discours que de luy faire veoir 
ce livre auquel mon escripture efface 
tout le plus beau et la meilleure grace 
de leurs propos, desquelz j'ay bien suyvie 
la verité, mais la grace et la vie 
qui est dedans, je l'ay toute souillée 
de fascheux motz, empeschée et brouillée 
tant que je doy, en lieu d'augmenter, craindre 
la grant valeur du propos faire moindre.
Quant est de vous, honteuse je ne suis 
de vous monstrer le mieulx que faire puis. 
S'il y a riens digne de mocquerie, 
mocquez vous en, point n'en seray marrye, 
car seure suis qu'à ung second ne tiers 
ne monstrerez ma faulte voluntiers 
fors à celuy qui sur tous a povoir, 
envers lequel vous ferez tout devoir 
de m'excuser, j'en suis bien asseurée. 
Car ceste amour, en noz cueurs emmurée, 
soit de monstrer ce livre ou le cacher 
fera si bien qu'on ne pourra toucher 
à mon honneur qu'entre voz mains je mectz, 
comme à la dame en qui, je vous promectz, 
j'ay mis cueur, corps, amour, entendement 
où ne verrez jamais nul changement. 
Parlant de moy, oublier je ne doy 
celles de qui la douleur, je le croy, 
merite bien que vous vueillez entendre 
leurs passions, car elles veullent tendre 
à qui aura de bien aymer l'honneur 
et d'avoir plus dans le cueur de douleur. 
Ou ceste là qui en suspens demeure 
pour ung amy, chassant l'autre à toute heure;
ou ceste là de l'amy delaissée 
qui de regret importable est pressée; 
ou l'autre qui laisse ung amy parfaict 
pour ressembler, et en dict et en faict, 
aux autres deux et l'union tenir 
où ferme amour leurs troys cueurs faict unir. 
Et ceste là se tiendra bien heureuse 
que vous direz des troys plus douloureuse, 
et son malheur à tresgrant bien tiendra, 
quant sur les deux vostre arrest obtiendra 
de plus avoir qu'elles d'aspre douleur, 
ennuy, tourment, desespoir et malheur. 
Les deux aussi, quant jugées seront 
de vostre main, bien s'en contenteront. 
Et je seray trop plus qu'elles contente 
si mon labeur, lequel je vous presente, 
vous donne autant, en lysant, de plaisir 
qu'en l'escrivant j'en ay eu de desir. 

Or le prenez et pensez qu'il procede 
de qui le lieu à nulle autre ne cede 
de vous aymer et, actendant le bien 
que Dieu ung jour me donne le moyen 
de vous monstrer par effect ma pensée, 
je luy requiers qu'ainsi que commencée
il a en vous fortune si tresbonne, 
que maintenant et pour jamais vous donne 
autant de bien, d'honneur et de santé 
comme il en fault, pour estre contenté, 
à vostre cueur plein d'amour et de foy, 
et tout autant que j'en desire au roy. 
Plus vous que moy

AUTHEUR Clement Marot

TITRE Le Cymetiere

Unique filz de Preudhomme, dont l'âme
Ces jours passez soubz la funebre lame
Laissa le corps, escoute un peu comment
Celle du mien s'en vint en un moment
Bien tost apres en mon lict m'apparoistre,
Et les secretz qu'elle me feit congnoistre.
Filz (ce dit elle) en noz champs Elisées
N'a pas long temps par les droictes brisées
Est devers nous un Esprit arrivé,
Discret, gentil, amyable, et privé,
Qui deschargé de son terrestre corps,
Et plus n'estant de ce monde records,
S'en vint trouver au plus beau du pourpris
Les immortelz et fleurissans Esprits
Des renommez vieulx Poëtes Galliques,
Qui en accords plus divins qu'Angeliques,
Tout à l'entour des Lauriers tousjours vers,
Alloient chantant à l'envy maintz beaulx vers.
Luy là venu, ilz cesserent leurs chants,
Et il leur dit: O l'eslite des champs
Elisiens! Espritz en verité
Par dessus tous remplys de Deité:
Je ne suis point Esprit de Poësie,
Mais je suis tel, qu'amour et fantasie
J'avois en vous et en vostre vertu,
Estant encor de chair et d'os vestu.
Et delaissant le monde terrien,
Je quictay tout, et si n'apportay rien
Que les beaulx Vers de voz celestes veines,
Qui en mes soingz, mes labeurs, et mes peines
Me soulageoient, tout par cueur les disant,
Avec amys ou Princes devisant:
Parmy les quelz alors en toute gloire,
De voz haultz noms il estoit faict memoire.
Or donc Espritz pleins de bonté nayve,
Souffrez qu'icy avecques vous je vive,
Puis que vescu avez au cabinet
De ma memoire. Adonques Molinet
Aux Vers fleuris, le grave Chastellain,
Le bien disant en rithme et prose, Alain,
Les deux Grebans au bien resonnant stile,
Octovian à la veine gentile,
Le bon Cretin aux Vers equivoqué,
Ton Jean le Maire entre eulx hault colloqué,
Et moy ton pere en joye le receusmes,
Car quasi tous de luy congnoissance eusmes.
Heureux Esprit (ce luy va Cretin dire)
Quelle raison plus tost vers nous te tire,
Que par devers tant d'espritz excellens
Qui sont icy, jadis tous opulens,
A toy pareilz, et Conseilliers royaulx,
Desquelz tu fuz, voyre de plus loyaulx?
Il luy respond: O âme debonnaire,
Penser me fais au labeur ordinaire
Que j'eu au monde: et parmy eulx estant
J'y penserois encores tant, et tant,
Que le record de ces solicitudes
Me priveroit des grans beatitudes
Qui sont ceans. Je cherche les delices
Qui aux espritz sont duysans et propices.
Je cherche joye, et repos, et sçavoir,
Où les peult on mieulx qu'entre vous avoir?
Or soit ma joye en ce poinct acomplie.
Et par sus tout, Cretin, je te supplie
De me monstrer, en ces beaulx champs floris,
Nostre Ennius, Guillaume de Loris,
Qui du Romant acquit si grand renom,
Duquel aussi nous deux portons le nom,
Dont mieulx je l'ayme. Adonc Cretin le mene
Par un sentier odorant et amene,
Au bout duquel, soubz un Rosier plaisant,
Peult veoir de loing Loris encor faisant
Tout à part soy ses regretz et clamours
Apres sa Rose. O puissance d'amours!
Là parvenuz, Cretin, qui le plainct fort,
Luy dit: Loris, Amour te doint confort,
Laisse tes plainctz. Voicy une noble Ame,
Qui evitant d'ignorance le blasme,
Fut en son temps le copieux registre
Des beaulx escriptz, que jadis sceurent tistre
Les bons facteurs du Gallique Hemisphere,
Desquelz tu es le bon ancien pere.
Si eusses veu comment, sans peine prendre,
En sa memoire il les sçavoit comprendre,
Puis de quel'grâce, et avec quel plaisir
Les recitoit en lieu, temps, et loisir:
Non moins aymé eusses le Reciteur
Que l'oeuvre mesme, ou le Compositeur.
C'est le plaisir où il se delectoit,
Quand du Roy Franc servant fidele estoit,
Et general des argenteuses formes,
Là où du Nord prindrent le nom les hommes.
C'est le second de qui les mains loyales
Seules ont eu des finances Royales
Gouvernement. Or les a il laissées,
Mieulx qu'avant luy en ordre bien dressées:
Et au sortir du corps, jà d'aage plein,
Cler, pur, et net, s'en vint en ce beau plain
Chercher repos en la troupe immortelle
De nous, qui tous luy devons amour telle
Que luy à nous. Au nom du tout Puissant,
Bien venu soit l'Esprit resplendissant,
Respond Loris. D'un nom sommes tous trois.
Pour la mornifle encor un j'en vouldrois
Avecques nous. De sa bouche, à grand'peine
Fut hors ce mot, qu'ilz veirent en la plaine
Venir plus cler que nul Ruby ballay,
L'esprit du preux Guillaume du Bellay,
Tant travaillé des guerres Piedmontoises,
Qu'à peine eust sceu encor aller deux toises:
Si se vint mettre avec eulx à repos,
Larmes laissant à Souldars et supposts:
Laissant en France et en Piedmont ennuy,
Mais non laissant homme semblable à luy.
Bien tost apres, allans d'accord tous quatre
Par les Preaux tousjours herbuz s'esbatre,
Du mesme nom deux Espritz rencontrerent:
L'un Bissipat, que neuf soeurs allaicterent,
L'autre Budé, qui la Palme conquit
Sur les sçavans du Siecle où il vesquit.
Bienheureuse est, ô Clement, ta naissance,
Qui de luy euz privée congnoissance.
Au demourant nostre Gaulle, ainsi comme
Nous a compté l'Esprit du grand Preudhomme,
De maint Poëte ores est decorée:
Mais entre tous, de trois moult honorée,
Dont tu es l'un, Sainct Gelais Angelique,
Et Heroet, à la plume Heroique:
Maulgré le temps voz escriptz dureront,
Tant que Françoys les hommes parleront.
Ainsi le dit l'âme, de frais venue,
A qui, sans fin, est la troupe tenue
De Parnasus, veu qu'en mortelle vie
Aymée l'a, et en l'autre suyvie.
Poëtes, donc, qui en terre vivez,
Le loz, le bruit, de Preudhomme escrivez
En chascun genre et espece de Metre:
Et escrivans, n'oubliez pas à mettre
Qu'au riche estat où il e conduysoit,
Autant sur tous sa vertu reluysoit,
Comme Aurora est luysante et decore
Sur toute Estoille, ou Phebus sur Aurore.
Aurore adonc à la face vermeille
Sortit du Ciel, et sur ce je m'esveille.
La plume prins, me meis à rithmoyer
Ma vision, affin de l'envoyer
A toy, du vray Preudhomme filz unique.
Reçoy la donc, je la te communique
Comme au plus proche, esperant que ce Val,
Plus grand d'esprit, qu'en armes Perceval,
Et dont ta soeur à bon jour fut pourveuë,
Aura l'honneur de la seconde veuë.
Et si mes vers te plaisent (comme pense)
De toy ne veulx, pour toute recompense,
Fors qu'en vertuz sois ton Pere ensuivant,
Si qu'on le voye encor, en toy, vivant.

Cy dessoubz prend son dernier somme
Le prudent Guillaume Preud'homme,
De Normandie General,
A qui Dieu fut tant liberal,
Qu'il luy donna user sa vie
Sans peur, sans blasme, sans envie,
Et mourut (voyez quel bonheur)
Plein d'ans, plein de biens, plein d'honneur.

TITRE Le Cymetiere, III.

Cy gist l'espouse au Mary venerable,
Jehan Cotereau, seigneur de Maintenon,
Femme jadis prudente, et honorable,
De nom Marie, et Thurin de surnom,
Qui de beaulté à bon droit eut renom,
Et de vertu, à la beaulté bien duyte.
L'une par temps l'a laissée, l'autre non:
Car apres Mort, jusqu'au Ciel l'a conduicte.

Cy gist qui fut de Maintenon la Dame,
Belle de corps, encor'plus belle d'âme,
Pour les haulx dons qu'elle eut du grant donneur.
Cy gist, qui fut exemplaire d'honneur
En ses beaulx ans pour toute femme exquise
Ayant beaulté desirée et requise,
Si que ses ans jeunes tant decorez
Rendirent fort ses vieux jours honorez.
Ainsi vesquit, ainsi mourut Marie,
Qui des Thurins ennoblit l'armoyrie. 

Vaugourt, parmy sa domestique bande,
Voyant sa fille Augustine, jà grande,
S'attendoit bien de bref ung Gendre avoir:
Et enfants d'elle aggreables à voyr,
Qui luy rendroient sa vieillesse contente.
Or a perdu sa fille, et son attente,
Et luy a prins la Mort, par ung trespas,
Ce qu'il avoit, et ce qu'il n'avoit pas.

TITRE Le Cymetiere, VI.

Arreste toy, Lisant:
Cy dessouz est gisant,
Dont le cueur dolent j'ay,
Ce renommé Langey
Qui son pareil n'eut pas,
Et duquel au trespas
Jetterent pleurs et larmes
Les Lettres, et les Armes.

Patroclus fut d'Achilles regretté,
Ephestion l'a d'Alexandre esté,
Qui l'estimoit amy comme soymesme.
Le roy Françoy (de leurs oeuvres supremes
Imitateur) plaind Artus de Boysy,
Qui merita d'estre par luy choysy
Pour mieux aymé. Dieu luy doint lieu celeste,
Et ne luy soit la tumbe si moleste,
Que le cler nom de Boysy, et d'Artus,
Ne vive autant que vivent les vertuz.

Souz ceste tumbe cy
Gist de Montmorancy
Philipe, noble Dame,
Belle de corps et d'âme,
Qui de Dieu tant receut
Qu'en son ventre conceut
Grans seigneurs magnifiques,
Et dames heroïques:
Si que des enfans d'elle
La vertu immortelle
Par haut los precieux
S'estent jusqu'aux cieux.
Passans, ne plorez point,
Plorer ne vient à poinct
De ceste Dame bonne:
Plustost faut qu'on s'estonne
De son si grand bonheur
Accompagné d'honneur.

Dedans Paris bien fort l'on te menace
D'avoir escrit Alix si treslubrique,
Qu'il n'y a cul, fust il ferré à glace,
Qui ne glissast sur lit, pavé ou brique:
Ce n'est raison que ta plume s'aplique
A exercer ton style en tel langage,
Qui, sans mentir, aux dames fait outrage.
Car le sujet de si trespres leur touche,
Qu'il n'y a celle, y compris la plus sage,
A qui soubdain l'eau n'en vint à la bouche.

Cy gist, pour Alix contenter,
Martin, qui souloit plus que dix
A la rengette culeter
Par champaignes, boys, et taillis.
Prie Dieu, toy qui cecy lys,
Mettre l'âme du trespassé
En quelque lieu bien loing d'Alix,
Afin qu'il repose In pace.

Cy gist Martin, qui pour saouller Alix,
Tant culleta qu'il en perdit la vie:
Car sans cesser, ou sus bancz, ou sus litz,
Elle voulut en passer son envie.
Il esgouta toute son eau de vie,
Puis se voulut restaurer de couliz:
Mais la vigueur des tourdions joliz
Qu'avoit Alix inventez à son ayse,
Ses roydes nerfz rendit tant amolliz,
Qu'il fut martyr: dont toy, qui cecy lis,
Va, si tu veulx que ton culleter plaise,
Baiser sa tumbe au plus pres de Senlis,
Alors pourras culleter plus que seize.

Le grand Erasme icy repose:
Quiconques n'en sçait autre chose,
Aussi peu qu'une taupe il void,
Aussi peu qu'une pierre il oyt.

Te veux-tu enquerir, viateur, qui je suis?
J'ay autresfois esté: mais plus estre ne puis.
Me veux-tu demander que je fais? Je pourris
En la terre, où les vers de ma chair je nourris.
T'enquiers-tu plus avant? Je fuz, s'il le faut dire,
Nommé Jan Olivier, de tous pecheurs le pire.
Tu demandes encor'de ma nativité.
Le lieu, c'estoit Paris, la tresnoble cité.
Quant aux degrez d'honneur, où vivant je parvins,
Des Abez fus le chef, Prelat des Angevins.
La bible et livres saints je mis peine d'entendre.
Que reste il au cercueil? Des oz, et de la cendre.
Mais tu diras: Où est l'esprit? Dessus ce point
Cesse à m'interroger: car il n'appartient point
Aux hommes enquerir des secretz des hauts dieux.
Cela, certes, les rend vers le ciel odieux.
Sur ce avoir il sufit fiance et la foy telles
Que les loyaux defunctz ont âmes immortelles,
Et leurs espritz seront dormans jusques à lors
Qu'ilz ressusciteront avec leurs propres corps
Trop plus beaulx que devant, celestes asseurez
De vivre à tout jamais avec les biens heurez.
Tu sçais ce que je fuz: mais pource que ne puis
Pour le lieu tenebreux où de present je suis
Te recognoistre, amy, pour le moins, d'une chose
Prier te veux: Cognoys toy mesmes et propose
Souhaiter pour tous mortz, d'une volunté pure,
La vraye et seule paix, laquelle à toujours dure.

Ma naissance fut de Cahors,
France me nourrit en sa court,
La Savoye retient mon corps,
Mon nom par tout le monde court.

Pourquoy le corps du Poëte de France
Sans Epitaphe est cy tant demouré?
Ayant plusieurs de sa noble science
Les uns instruit, les autres decoré,
La raison est: chacun a diferé
D'en composer, craignant luy faire tort
Et trop peu dire: Aussi qu'apres sa mort
Tant est cogneu Marot et pres et loing
Par ses escritz (où nulle mort ne mord)
Qu'il n'a point d'autre Epitaphe besoing.

Ce Marot mort vit plus qu'il ne vivoit,
Et si est mort sans que plus il revive.
Vif par ses vers, que vivant escrivoit:
Mort, ne laissant vif qui si bien escrive.
Mais s'il avient qu'on l'exprime et ensuyve,
Pour une mort, triple vie il aura:
Vif au tiers ciel où pour jamais sera,
Vif entre nous par memoire eternelle,
Mais bien plus vif, quand d'une veinne telle
Si possible est, autre plume escrira.

Veulx tu sçavoir pourquoy c'est qu'a ravy
Clement Marot Atropos inhumaine?
C'est pour des Dieux l'inviter au convy,
Et luy changer en soulas toute peine:
Car de son art, et de sa langue pleine
De doulx parler, ont esté amoureux.
Par ce moyen, l'ont tiré sus les cieulx,
Où boit nectar, le brevage immortel:
Et là luy font un accueil gratieux,
Car avec eux n'en eurent onc un tel.

Va où tu peulx, car en la fin mourras
Là où tu doibs, par divine ordonnance.
Clement Marot de ce tesmoing auras,
Qui en maintz lieux alla à sa plaisance,
Un jour joyeux, et l'autre en desplaisance,
Suyvant la Court de Franceoys puissant Roy:
Mais Atropos le tient en tel desroy,
Qu'il ne peult plus servir au Roy son maistre,
Car son esprit est en tres doulx arroy
Là sus au ciel, où Dieu nous vueille mettre.

Quercy, la Cour, Piemont, l'univers,
Me fit, me tint, m'enterra, me connut,
Quercy mon los, la Cour tout mon temps eut,
Piemont mes os, et l'univers mes vers.

TITRE Des inédits, I.

Venus ayant perdu son filz vollage,
Qui s'estoit d'elle en couroux mis en fuytte,
L'alloit cherchant soucyée en courage:

Et pour plus tost abbreger sa poursuytte,
Feit publier par carrefours et places
En motz pareil[s], une cryé[e] construitte:

S'aucun me deit quelque enseigne des traces
Du fugitif qui est mon filz rebelle,
Je seray prompte à luy en rendre grâces.

Et s'il en porte asseurée nouvelle,
Venus promect luy donner pour salaire
Ung doulx baiser de sa bouche immortelle.

Mais ô passant, si tu sçays, et peulx faire
Tant qu'en mes mains bien lyé tu l'ameines,
Baiser auras, et mieulx, qu'il fauldra taire.

Doncques afin qu'en vain tu ne te peines,
Par le menu te vueil en brief dire,
Pour le congnoistre, enseignes trescertaines.

Il n'est pas blanc: mais à feu chault retire.
Yeulx a perceans, dont estincelles sortent.
Parler courtoys, et felon cueur plain d'yre.

Ses faulx propos jamais ne se rapportent
A ce qu'entend sa pensée maligne,
Et de se plaindre en nul temps se deportent.

La voix a doulce, et parolle benigne:
Mais quant courroux l'aiguillonne et tourmente,
Il monstre lors d'occulte aigreur maint signe.

Et fait sa fraude et cautelle patente
Le garçon plain de malice abusive,
Lequel n'a jeu qui cruaulté ne sente.

Crespe a le chief, et la chere lascive,
Petites mains: dont si loing ses dardz lance,
Qu'il en passe oultre Acheron, et sa rive.

Aller tout nu le corps est son usance,
Ayant l'esprit enveloppé d'ung voille
Qui de raison luy oste congnoissance.

Comme ung Oyseau son vol prend et bat l'aesle,
Et or de l'ung, or de l'aultre s'abesche,
N'y perche ailleurs qu'en cueur d'homme ou pucelle.

Arc a petit, et dessus une flesche,
Petites flesches en poix, et en mesure,
Mais dont l'effort jusques au Ciel fait bresche.

Sur le costé luy pend de la ceincture
Une petite et bien dorée Trousse,
Où flesches sont d'angoisseuse poincture.

Dont l'inhumain quant par fois se courrouce,
Me navre aussi, qui suys sa propre Mere,
Et loingtain de toute pitié doulce.

Bref, chose en luy n'a qui ne soit amere,
Tout est cruel par nature et coustume,
Et plus à soy qu'à nul aultre est austere.

Sa dextre main qui sans tuer consume,
Ung brandon tient petit, mais si terrible
Qu'au soleil mesme ardeur plus aspre s'allume.

Si tu le prens, ne luy soit compassible:
Batz le, et le lye, et l'ameine par force,
Te monstrant cault contre son pleur faillible

S'il te soubzrit, ne t'abuse à l'escorce
De son semblant. S'il te flatte ou s'approche
Pour te baiser, sur tout fuy ceste amorce.

Son baiser nuyt, en ses levres et bouche
Mortel venin en aguet se repose
Pour infecter toute chose qu'il touche.

Et si (par cas) il te dit et propose,
Mes armes pren amy, je les te donne,
De n'y toucher fermement te dispose.

Ses dons sont faulx, nuysantz à la personne.
Qui les reçoit ses armes, fault qu'il brusle,
Cueur, moelles, oz: et en ce point guerdonne,
Et qui le monstre, et qui le dissimule.

TITRE Des inédits, II.
Amour a fait son Trophée eriger,
Marque et tesmoing de ses faictz et victoire.
Cil en qui est l'univers diriger,
Et les humains deffaillans corriger,
Y a laissé son fouldre en Nue noyre.
Là sont pendans pour servir de memoire,
Armez, escus de Mars, qui prend à gloire
Le sang espandre, et regnes affliger.
Neptune y veoit son Trident arrenger,
Et Hercules sa masse meritoire,
Phebus son arc, et sa Trousse d'yvoire
Bacchus vaisseaulx et instrumentz à boire
Y a laissez et souffert rediger.
O fol mortel, caducq et transitoire,
Voyant les dieux servir de telle histoire,
Vouldrois tu bien imaginer ou croyre
Qu'eusses povoir d'eschapper ce dangier?

TITRE Des inédits, III.
Puis que mon feu fait aux hommes entendre
Assez quelle est [leur foible vanité,]
Je m'esbahyz qui te fait entreprendre
Povre Curé, pour ung petit de Cendre
Diminuer la mienne auctorité?
Si la Cendre est de la mort la memoire,
Mon feu la donne et presente et notoire:
D'autant est donc sa puissance plus forte
Que sur pensée a l'effect plus de gloire
Et feu ardant sur cendre froide et morte. 
 
TITRE Des inédits, IV.
Dame, c'est vous qui par vostre beaulté
Et bonne grâce avez faict chascun randre,
Puis contre honneur, vertu et chasteté,
Pour vostre amour maintz dangiers entreprendre
Que vous cellez: mais pour le faire entendre,
Et rabbaisser l'orgueil accoustumé,
Je merqueray vostre front de la cendre
Du feu qu'avez en maintz corps allumé.

TITRE Des inédits, V
Le Dieu des Jardins Priapus
Tousjours plain de lubricité,
Voyant de ses yeulx corrumpuz
Venus deesse de beaulté
Ceindre l'espée à son costé
Pour mieulx plaire à son amy Mars,
Et s'accoustrer par gayeté
De l'escu pesant mille marcz,
Laisse (deit il) laisse aux Souldars,
Dame, ces glaives inhumains,
Et joue de mes Bracquemars
Qui sont plus duysans à tes mains.

TITRE Des inédits, VI
Ung jour estant seullet à la fenestre
Vey tant de cas nouveaulx devant mes yeulx
Que de tant veoir fasché me convint estre.
Si m'apparut une Bische à main dextre
Belle pour plaire au souverain des Dieux.

TITRE Des inédits, VII
Loyaulx amans, qui les durs coups sentez,
Dont le meurtrier Amour voz cueurs embroche,
Il ne fault point que vous espoventez,
Si de son arc fers en fust morne entez,
Tous emflambez, en riant il descoche:
Car il est né d'une mere, et nourry,
Dont Mars jouyt, et qui a pour mary
Le forgeron qui des deux hanches cloche.
Si donc l'enfant se delecte et solasse
En fer et feu comme en jardin fleury:
C'est ce qu'il ayme, et si le tient de race.
Sa mere apres en tous ses parentez,
Mere autre n'a, tant soit charnelle ou proche,
Que Mer gettant criz par raige augmentez,
Et augmentant flotz de ventz tourmentez,
Dont elle bat tousjours rivaige ou roche.
Or n'a la Mer, où maint homme est pery,
Pere, ny mere, ou parent tant chery,
Qu'elle cognoisse, ou estime une loche:
Par quoy troubler de legier sens et face,
Se courroucer, et faire autruy marry,
C'est ce qu'il ayme, et si le tient de race.
Pour alleger les tormentz intentez
Par ardant feu, courroux, et fer recroche:
Pleurez, mercy demandez, lamentez
Plaintivement: car tous maulx esventez
Moindres se font par pleur, plaincte, ou reproche.
Soit donc l'oeil à plorer non tary.
Car pleur feu tue, et rompt cueur d'Esmery.
Crier mercy de pitié, yre approche,
Plaindre, à douleur allegement pourchasse:
User en fault, qui veult estre guery:
C'est ce qu'il ayme, et si le tient de race.
Amour le feu a de Vulcan noircy,
De la Mer creuse yre et courroux transsy:
Et dardz sanglans de Mars portant cuyrasse.
Veoir pleurs, ouyr plaindre, et crier mercy,
C'est ce qu'il ayme, et si le tient de race.

TITRE Des inédits, VII
Chascun t'oyant, ou voyant en ta grâce,
Dit que la fleur des Crettes et des Medes
N'est à louer, ny de Paris la race:
Ta beaulté fait les trouver toutes laydes.
Ton feu s'estainct de ce que le mien ard:
Te regardant, tousjours le mien s'avive,
Et le tien meurt, combien que le mien vive.
Mort ou pitié en feront le depart.

TITRE Les Chants divers, I.

Petit enffant, quelque sois, fille ou filz,
Parfais le temps de tes neuf mois prefix
Heureusement: puys sors du Royal ventre,
Et de ce monde en la grand lumiere entre.
Entre sans cry, viens sans peur en lumiere.
Viens sans donner destresse coustumiere
A la Mere humble, en qui Dieu t'a fait naistre.
Puys d'ung doulx ris commance à la congnoistre.
Apres que fait luy aura congnoissance,
Prens peu à peu nourriture et croissance:
Tant qu'à demy tu commances à parler,
Et tout seullet, en tripignant aller
Sur les carreaux de ta maison prospere,
Au passe-temps de ta Mere et ton Pere:
Qui de t'y veoir ung de ces jours pretendent
Avec ton Frere, et ta Soeur qui t'atendent.
Viens hardiment, car quant grandet seras,
Et qu'à entendre ung peu commanceras,
Tu trouveras ung siecle pour aprendre
En peu de temps ce qu'enffant peut comprendre.
Viens hardiment, car ayant plus grand aage,
Tu trouveras encores d'avantage.
Tu trouveras la guerre commancée
Contre ignorance et sa trouppe insensée,
Et au rebours, Vertu mise en avant,
Qui te rendra personnage sçavant
Et tous beaulx artz, tant soyent ilz difficiles,
Tant par moyens que par lettres faciles.
Puys je suys seur, et on le congnoistra,
Qu'à ta naissance avecques toy naistra
Esprit docile, et cueur sans tache amere,
Si tu tiens rien du costé de la Mere.
Viens hardiment, et ne crains que Saturne,
En biens mondains te puisse estre importune:
Car tu naistras, non ainsi paovre et mince
Comme moy (las), mais Enffant d'ung grand Prince.
Viens sain et sauf, tu peulx estre asseuré
Qu'à ta naissance il n'y aura pleuré,
A la façon des Thraces lamentans
Leurs nouveaux nez, et en grant dueil chantans
L'ennuy, le mal, et la peine asservie
Qu'il leur failloit souffrir en ceste vie.
Mais tu auras (que Dieu ce bien te face)
Le vray moyen qui tout ennuy efface,
Et fait qu'au monde angoisse on ne craint point,
Ne la mort mesme, alors qu'elle nous poingt
Ce vray moien plain de joye feconde,
C'est ferme espoir de la vie seconde,
Par JESU CHRIST, vainqueur et triumphant
De ceste mort. Viens donc, petit Enffant:
Viens escouter verité revellée,
Qui tant de jours nous a esté cellée.
Viens escouter, pour âmes resjoir,
Ce que caphardz veullent garder d'oyr.
Viens veoir, viens veoir la beste sans raison,
Grand ennemy de ta noble maison.
Viens tost la veoir à tout sa triple creste,
Non cheute encor, mais de tomber bien preste.
Viens veoir de Crist le regne commancé,
Et son honneur par tourmens avancé
O siecle d'or le plus fin que l'on treuve,
Dont la bonté dedans le feu s'espreuve.
O bien heureulx tous ceulx qui le congnoissent,
Et encor plus ceulx qui aujourd'huy naissent.
Je te dirois encor cent mille choses
Qui sont en terre, autour du ciel encloses,
Belles à l'oeil, et doulces à penser:
Mais j'aurois peur de ta Mere offenser:
Et que de veoir, et d'y penser tu prinsses
Si grant desir, qu'avant le terme tu vinsses.
Parquoy (enffant) quelque sois, fille ou filz,
Parfais le temps de tes neuf mois prefix
Heureusement: puis sors du Royal ventre,
Et de ce monde en la grant lumiere entre.

TITRE Les Chants divers, II.

Plaigne les mortz qui plaindre les vouldra:
Tant que vivray, mon cueur se resouldra
A plaindre ceulx que douleur assauldra
En ceste vye.

O fleur que j'ay la premiere servie,
Tu metz chascun hors de peine asservie:
Et toy, tu as peine non desservie,
Bien je le sçay.

De mille ennuys tu en as faict l'essay:
Mais puis le temps que banny te laissay
Sans te laisser, à servir m'adressay
Une princesse

Qui plus que toy d'avoir ennuy ne cesse.
O Dieu du ciel, n'auray je une maistresse
Avant mourir, qui son cueur de destresse
Puisse exempter?

N'est pas ma Muse aussy propre à chanter
Ung doulx repos qui les peult contenter,
Qu'ung dur travail qui les vient tormenter
Ou une oultrance?

Ha Marguerite, escoute la souffrance
Du noble cueur de Renée de France:
Puis, comme seur, plus fort que d'esperance
Consolle la.

Tu sçais comment hors son pays alla,
Et que parens et amys laissa là:
Mais tu ne sçais quel traictement elle a
En terre estrange.

De cent couleurs en une heure elle change.
A ses repas poires d'angoisse mange.
Et en son vin de larmes fait melange,
Tout par ennuy:

Ennuy receu du costé de celluy
Qui estre deust sa joye et son appuy:
Ennuy plus grief que s'il venoit d'aultruy,
Et plus à craindre.

Las, et ne veoyt ceulx à qui se veult plaindre.
Son oeil royal si loing ne peult actaindre.
Et puis les montz, pour ce bien luy estaindre,
Sont entredeux.

Peu d'amys a quiconques est loing d'eulx.
Le Roy ton frere, et toy et tes nepveux
Estes les sainctz où elle faict ses veux
A chascune heure.

De France n'a nul grant qui la sequeure:
Et des petiz qui sont en sa demeure
Son mary veult, sans qu'un seul demeure,
Les rebouter.

Car rien qu'elle ayme il ne sçauroit gouster:
C'est la geline à qui on veult oster
Tous ses poussins, et scorpions bouter
Dessoubz son esle.

C'est la perdris qu'on veult en la tonnelle
Faire tomber. Mais que ne pense en elle
Le Roy, de qui la bonté fraternelle
Tant invoquons?

Vouldroit il bien à bailleurs de boucons
Bailler luy mesme en garde ses flascons?
Frans et loyaulx autour d'elle vacquons:
C'est son decore.

Mais ce fascheux ingrat, et pire encore,
Vouldroit reduyre en petite seignore
La fleur de lis que tout le monde honore
D'affection.

Helas, s'il fait tant de profession
D'honneur, de loz, de reputtation,
Pourquoy le train de nostre nation
Veult il deffaire?

Faulte d'amour l'esguillonne à ce faire,
Que luy engendre ung desir de desplaire
A celle là qui prent pour luy complaire
Merveilleux soing.

Paris, tenant par force Helaine au loing,
Feit qu'elle n'eut de reconfort besoing:
Son traictement estoit ung vray tesmoing
D'amitié clere.

Helas, fault il que bonté se declaire
Plustost au cueur d'un forceur adultere
Qu'en ung mary? Sçais tu pourquoy austere
Luy est ainsy?

Il vouldroit bien à la dame sans si
Oster la force et le vouloir aussy
De secourir Françoys passans icy:
C'est leur refuge.

Bien je le sçay: à la bonne heure y fu je.
Il vouldroit bien, si mon sens est bon juge,
Par quelque grant et dangereux deluge
Plus luy ravir.

Il vouldroit bien jusques là l'asservir,
Que d'un seul poinct ne peust au roy servir,
Et luy a faict, pour de cela chevir,
Mille vacarmes.

O Roy Françoys, elle porte tes armes,
Voyre, et à toy s'adressent telz alarmes,
Dont le plus doulx ne pourroit pas sans larmes
Estre desduict.

Et ne peult l'aultre à raison estre induit.
Par cil honneur où France l'a conduit,
Ne par enfans que tant beaulx luy produit
Par maincte année.

Ne la bonté de la noble Renée
Ne la doulceur qui avec elle est née,
Ne les vertus qui l'ont environnée
N'y ont povoir.

J'auroys plustost entrepris d'esmouvoir,
Comme Orpheus, en l'infernal manoir
Caron le dur, voire Pluton le noir
Et chien Cerbere.

O donques Roy, son cousin, frere, et pere,
Arreste court l'entreprise impropere:
Et toy Princesse, en qui tant elle espere,
Mectz y la main.

Ung parentaige aultre que le germain
Y doit mouvoir ton cueur doulx et humain:
Si n'y pensez, mourra quelque demain,
Seche et ternie.

Et en mon cueur, si secours on luy nye,
Veu la façon comment on la manye,
Diray qu'elle est de la France banye
Autant que moy,

Qui suis icy en angoisseux esmoy,
En actendant secours promis de toy
Par tes beaulx vers, cela je ramentoy
Avecques gloire.

Et bien souvent, à part moy, ne puis croire
Que ta main noble ayt eu de moy memoire
Jusqu'à daigner me estre consolatoire
Par ses escriptz,

Qui pour jamais en mon cueur sont inscriptz.
Plus ne sont leuz: leur doulceur de hault pris
Et zelle ardant me les eurent apris
En peu d'espace.

Et aussytost que desespoir menace
Mes yeulx de plus ne veoir ta clere face,
Lors force m'est que de ta lettre face
Mon escusson.

Si la prononce en forme de chanson,
Plustost en ung, plustost en autre son,
Puis hault, puis bas, et en ceste façon
Je me consolle,

Si que mon cueur de grant liesse volle,
Rememorant ta royalle parolle,
Qui me promect de m'effacer du roolle
Des dechassez.

Or sont delà les plus grans feuz passez.
Rien n'ay mesfaict. Au Roy doulceur abonde.
Tu es sa seur. Ces choses sont assez
Pour rappeler le plus bany du monde.
 
TITRE Le premier livre

Ce livre mien d'Epigrammes te donne,
Prince Breton, et le te presentant
Present te fays meilleur, que la personne
De l'Ouvrier mesme, et fut il mieulx chantant:
Car mort ne va les oeuvres abbatant:
Et mortel est cestuy là, qui les dicte.
Puis tien je suis des jours a tant, et tant:
De m'y donner, ne seroit que redicte.

Quand je voy Barbe en habit bien duysant,
Qui l'estomach blanc, et poly descoeuvre,
Je la compare au Dyamant luysant,
Fort bien taillé, mis de mesmes en oeuvre.
Mais quand je voy Jacquette, qui se coeuvre
Le dur Tetin, le Corps de bonne prise
D'ung simple Gris accoustrement de Frise,
Adonc je dy pour la beauté d'icelle,
Ton habit Gris est une cendre Grise
Couvrant ung Feu, qui tousjours estincelle.

C'est ung grand cas veoir le Mont Pelyon,
Ou d'avoir veu les ruines de Troye:
Mais qui ne voyt la Ville de Lyon,
Aulcun plaisir à ses yeulx il n'octroye:
Non qu'en Lyon si grand plaisir je croye,
Mais bien en une estant dedans sa garde:
Car de la veoir d'Esprit ainsi gaillarde,
C'est bien plus veu, que de veoir Ilyon:
Et de ce Siecle ung miracle, regarde,
Pource qu'elle est seulle entre ung million.

Ma Maistresse est de si haulte valeur,
Qu'elle a le corps droit, beau, chaste, et pudique:
Son cueur constant n'est pour heur, ou malheur,
Jamais trop gay, ne trop melancolique.
Elle a au chef ung Esprit Angelique,
Le plus subtil, qui onc aux Cieulx volla.
O grand'merveille: l'on peult veoir par cela
Que je suis Serf d'ung Monstre fort estrange:
Monstre je dy, car pour tout vray elle a
Corps femenin, cueur d'homme, et teste d'Ange.

Qui en amour veult sa jeunesse esbattre,
Vertus luy sont propres en dicts, et faicts:
Mais il ne fault, qu'ung vent pour les abattre,
Si Fermeté ne soustient bien le faix.
Ceste vertu, et ses servants parfaicts
Portent le noir, qui ne se peult destaindre.
Et qui l'amour premiere laisse estaindre,
Le noir habit n'est digne de porter.
Tout homme doibt ceste vertu attaindre:
Si femme y fault, elle est à supporter.

Treschere soeur, si je sçavoys où couche
Vostre personne au jour des Innocents,
De bon matin j'yrois à vostre couche
Veoir ce gent corps, que j'ayme entre cinq cents:
Adonc ma main (veu l'ardeur que je sens)
Ne se pourroit bonnement contenter
Sans vous toucher, tenir, taster, tenter:
Et si quelcun survenoit d'adventure,
Semblant feroys de vous innocenter:
Seroit ce pas honneste couverture?

La nuict passée, en mon lict je songeoye
Qu'entre mes bras vous tenoys nu à nu:
Mais au resveil se rabaissa la joye
De mon desir en dormant advenu.
Adonc je suis vers Apollo venu
Luy demander qu'adviendroit de mon songe:
Lors luy, jaloux de toy, longuement songe:
Puis me respond: tel bien ne peulx avoir.
Helas m'amour, fais luy dire mensonge:
Si confondras d'Apollo le sçavoir.

May, qui portoit robbe reverdissante,
De fleurs semée, ung jour se mist en place,
Et quand m'Amye il veit tant fleurissante,
De grand despit rougist sa verde face,
En me disant, tu cuydes, qu'elle efface
(A mon advis) les fleurs, qui de moy yssent
Je luy responds, toutes tes fleurs perissent,
Incontinent qu'yver les vient toucher,
Mais en tout temps de ma Dame fleurissent
Les grands vertus, que mort ne peult seicher.

La nuict passée à moy s'est amusé
Le Dieu d'Amours (au moins je le songeoye)
Lequel me dist, paovre Amant reffusé
D'ung seul baiser, prens reconfort, et joye.
Ta maistresse est de doulceur la montjoye:
Dont (comme croy) son reffus cessera:
Ha, dys je, Amour, ne sçay quand ce sera.
Le meilleur est, que bien tost me retire:
Avec sa Dame à peine couchera,
Qui par priere ung seul baiser n'en tire.

Advint à Orleans, qu'en tant de mille Dames
Une, et une aultre avec nasquirent belles femmes.
Pour d'ung tant nouveau cas saulver marques insignes,
On leur a estably deux Estatues marbrines:
Mais on s'enquiert pourquoy furent, et sont encore
Mises au Temple aux sainctz: et maint la cause ignore.
Je dy, qu'on ne doyt mectre ailleurs, qu'en sainct sejour
Celles, à qui se font prieres nuict, et jour.
Mais quelle durté est soubz vos peaulx tant doulcettes?
Maint Amant vous requiert, respondez femelettes:
Et les sainctz absents oyent des priants les langages,
Nonobstant qu'addressés ilz soyent à leurs ymages:
Mais en parlant à vous, n'entendez noz parolles,
Non plus, que si parlions à voz sourdes ydoles.

La belle Rose à Venus consacrée
L'oeil, et le sens de grand plaisir pourvoyt.
Si vous diray, Dame, qui tant m'aggrée,
Raison pourquoy de rouges on en voyt:
Ung jour Venus son Adonis suyvoit
Parmy jardins pleins d'espines, et branches,
Les pieds touts nudz, et les deux bras sans manches.
Dont d'ung Rosier l'espine luy meffeit:
Or estoyent lors toutes Roses blanches,
Mais de son sang de vermeilles en feit.
De ceste Rose ay jà faict mon proffit
Vous estreinant, car plus qu'à aultre chose
Vostre visage, en doulceur tout confict,
Semble à la fresche, et vermeillette Rose.

L'arbre du Pin touts les aultres surpasse,
Car il ne croist jamais en terre basse,
Mais sur haults monts sa racine se forme,
Qui en croyssant prend si tres belle forme,
Que par forestz, ou aulcun aultre endroit,
On ne sçauroit trouver arbre plus droit.
Qui touchera son escorce polie,
Pour ce jour là n'aura melancolie:
Au chef du Pin sont fueilles verdoyantes,
Et à son pied Fontaines undoyantes.
Son boys est bon ou couppé, ou entier:
S'il est couppé hors de son beau sentier,
On en fera ou Navire, ou Gallée
Pour naviguer dessus la Mer salée:
Et s'on le laisse en la terre croyssant,
Il deviendra fertile, et fleurissant,
Et produyra une tresbelle Pomme,
Pour substanter le triste cueur de l'homme.
Par ainsi donc en terre, et sur la Mer,
Tout noble cueur le Pin doibt estimer.

La Chapelle, qui est bastie, et consacrée
Pour le lieu d'oraison, à Dieu plaist, et aggrée:
De Contrebas, et Hault la Chapelle fournie,
Avec Taille, et Dessus, est tres belle armonie:
La Chapelle, où se font eaues odoriferentes,
Donne par ses liqueurs guerisons differentes:
Mais toy Chapelle vive, estant de beauté pleine,
Tu ne fais, que donner à tes serviteurs peine.

Celluy qui dit ta grâce, eloquence, et sçavoir
N'estre plus grands qu'humains, de pres ne t'a peu veoir:
Et à qui ton parler ne sent divinité,
De termes, et propos n'entend la gravité.
De l'Empire du Monde est ta presence digne,
Et ta voix ne dit chose humaine, mais divine.
Combien doncques diray l'Ame pleine de grâce,
Si oultre les Mortelz tu as parolle, et face?

Damoyselle, que j'ayme bien,
Je te donne pour la pareille
Tes Estreines d'ung petit Chien,
Qui n'est pas plus grand, que l'Oreille.
Il jappe, il mord, il faict merveille,
Et va desjà tout seul troys pas:
C'est pour toy que je l'appareille,
Excepté que je ne l'ay pas.

Poëtiser contre vous je ne veulx,
Mais comme l'ung des Enfants, ou Nepveux
De Poësie, ayants desir d'entendre,
Vers vous je veulx mon entendement tendre.
Poëtiser trop mieulx que moy sçavez,
Et, pour certain, meilleure grâce avez,
A ce que voy, que n'ont plusieurs, et maints,
Qui pour cest Art mectent la plume en main

Bien ressembles à la Grenoille,
Non pas que tu soys aquatique:
Mais comme en l'eau elle barbouille,
Si fays tu en l'Art Poëtique.

Mets voyle au vent, single vers nous Charon,
Car on t'attend: puis quand seras en Tente,
Tant et plus boy bonum vinum charum
Qu'aurons pour vray: doncques (sans longue attente)
Tente tes piedz à si decente sente
Sans te fascher, mais en soys content, tant
Qu'en ce faisant nous le soyons aultant.

Plaise au Roy nostre Sire
De commander, et dire,
Qu'ung bel acquit on baille
A Marot, qui n'a maille:
Lequel acquit dira
(au moins on y lira)
Telle, ou semblable chose:
Mais ce sera en Prose.
Thresorier, on entend,
Que vous payez (content)
Marot, n'y faillez pas,
Des le jour du trespas
De Jehan Marot son pere.
Ainsi (Sire) j'espere,
Qu'au moyen d'ung acquit
Cil, qui paovre nasquit,
Riche se trouvera,
Tant qu'argent durera.

Quand par Acquits les gaiges on assigne,
On est d'ennuy tout malade, et fasché,
Mais à ce mal ne fault grand medecine,
Tant seullement fault estre bien couché:
Non pas en lict, n'en linge bien seiché,
Mais en l'estat du noble Roy Chrestien.
Long temps y a que debout je me tien,
Noble Seigneur: prenez doncques envie
De me coucher à ce coup si tresbien,
Que relever ne puisse de ma vie.

L'an vingt, et sept, Febvrier le froidureux
Eut la saison plus claire, et disposée
Que Mars, n'Apvril. Brief, il fut si heureux
Qu'il priva May de sa Dame Rosée:
Dont May tristé a la Terre arrosée
De mille pleurs, ayant perdu s'Amye,
Tant que l'on dit, que pleuré il n'a mye,
Mais que grand'pluye hors de ses yeulx bouta.
Las, j'en jectay une fois, et demye
Trop plus que luy, quand m'Amye on m'osta.

Elle s'en va de moy la mieulx aymée,
Elle s'en va (certes) et si demeure
Dedans mon cueur tellement imprimée,
Qu'elle y sera jusques à ce, qu'il meure.
Voyse où vouldra, d'elle mon cueur s'asseure:
Et s'asseurant n'est melancolieux:
Mais l'oeil veult mal à l'espace des lieux,
De rendre ainsi sa liesse loingtaine:
Or Adieu doncq le plaisir de mes yeulx,
Et de mon cueur l'asseurance certaine.

Anne (par jeu) me jecta de la Neige,
Que je cuidoys froide certainement:
Mais c'estoit feu: l'experience en ay je,
Car embrasé je fuz soubdainement.
Puis que le feu loge secrettement
Dedans la Neige, où trouveray je place
Pour n'ardre point? Anne, ta seulle grâce
Estaindre peult le feu que je sens bien,
Non point par eau, par neige, ne par glace,
Mais par sentir un feu pareil au mien.

Si jamais fut ung Paradis en terre,
Là où tu es, là est il sans mentir:
Mais tel pourroit en toy Paradis querre,
Qui ne viendroit fors à peine sentir:
Non toutesfoys qu'il s'en doibt repentir,
Car heureux est qui souffre pour tel bien.
Doncques celluy que tu aymerois bien,
Et qui receu seroit en si bel estre,
Que seroit il? Certes je n'en sçay rien,
Fors qu'il seroit ce que je vouldroys estre.

Ceste Deesse avec sa ronde Pomme,
Prince Royal des aultres le plus digne,
N'est point Venus, et Venus ne se nomme.
Jà n'en desplaise à la langue latine:
C'est du hault ciel quelcque vertu divine
Qui de sa main t'offre la Pomme ronde,
Te promectant tout l'Empire du monde
Ains que mourir. O quel Marbre taillé!
Bien peu s'en fault, qu'il ne dye, et responde
Que mieulx encor te doibt estre baillé.

Seigneurs, je suis Venus: je vous dy celle mesme
Qui la Pomme emporta, pour sa beaulté surprême:
Mais tant ravie suis de si haulte louange
Que viande, et liqueur je ne boy, et ne mange.
Doncq'ne vous estonnez, si morte semble, et royde:
Sans Ceres, et Bacchus tousjours Venus est froyde.

Tu m'as donné au vif ta face paincte,
Paincte pour vray de main d'excellent homme:
Si l'ay je mieulx dedans mon cueur empraincte
D'ung aultre ouvrier, qui Cupido se nomme.
De ton present heureuse me renomme:
Mais plus heureuse, Amy, je seroys bien,
Si en ton cueur j'estoys empraincte comme
Tu es emprainct, et gravé sur le mien.

Present present de couleur de Colombe
Va où mon cueur s'est le plus addonné:
Va doulcement, et doulcement y tombe,
Mais au parler ne te monstre estonné.
Dy, que tu es pour Foy bien ordonné:
Dy oultreplus (car je te l'abandonne)
Que le Seigneur, à qui tu es donné,
N'a Foy semblable à celle qui te donne

Tant est l'amour de vous en moy empraincte,
De voz desirs je suis tant desireux,
Et de desplaire au cueur ay telle craincte,
Que plus à moy ne suis: dont suis heureux.
A d'autre sainct ne s'addressent mes voeux,
Tousjours voulant (de peur de faire offense)
Ce que voulez, et non ce que je veulx:
Ce que pensez, et non ce que je pense.

Incontinent que je te vey venue,
Tu me semblas le cler Soleil des cieulx,
Qui sa lumiere a longtemps retenue:
Puis se faict veoir luysant, et gracieux.
Mais ton depart me semble une grand'nue,
Qui se vient mectre au devant de mes yeulx:
Pas n'eusse creu, que de joye advenue
Fut advenu regret si ennuieux.

Une assez suffisante Estreine
Trouver pour vous je ne sçauroys:
Mais vous pouvez estre certaine,
Que vous l'auriez, quand je l'auroys.
Et lors qu'asseuré je seroys
D'estre receu selon mon zelle,
Moy mesme je me donneroys
Du tout à vous ma Damoyselle.

Ces quatre vers à te saluer tendent:
Ces quatre vers à toy me recommandent:
Ces quatre vers sont les Estreines tiennes:
Ces quatre vers te demandent les miennes.

Qui dort icy? le fault il demander?
Venus y dort, qui vous peult commander.
Ne l'esveillez, elle ne vous nuyra.
Si l'esveillez, croyrez qu'elle ouvrira
Ses deux beaulx yeulx, pour les vostres bander.

Martin menoit son Pourceau au marché
Avec Alix: qui en la plaine grande
Pria Martin de luy faire le peché
De l'ung sur l'aultre. Et Martin luy demande:
Et qui tiendroit nostre Pourceau, friande?
Qui? dist Alix: bon remede il y a.
Lors son Pourceau à sa jambe lya:
Puis Martin jusche, et lourdement engaine.
Le Porc eut peur, et Alix s'escria,
Serre Martin, nostre Pourceau m'entraîne.

C'est ung espoir d'entiere guerison,
Puis que santé en moy desjà s'imprime.
Vray est qu'Yver foyble, froid, et grison
Nuist à Nature, et sa vertu reprime:
Mais si voulez, si aurez vous l'estime
De me guerir sans la neufve saison:
Parquoy, Monsieur, je vous supply en rithme
Me venir veoir, pour parler en raison.

Tes vers exquis, Seigneur Akakia,
Meritent mieulx de Maro le renom,
Que ne font ceulx de ton Amy, qui a
Avec Maro confinité de nom.
Tes vers pour vray semblent coups de Canon:
Et resonance aux miens est si petite,
Qu'aux tiens ne sont à comparer, sinon
Du bon vouloir, que ta plume recite.

Le chant du Coq la nuict point ne prononce,
Ains le retour de la lumiere absconse:
Dont sa nature il fault que noble on tienne.
Or t'es monstré vray Coq en ta response,
Car ton hault chant rien obscur ne m'anonce,
Mais santé vive, en quoy Dieu te maintienne.

Si le franc Coq liberal de nature
N'est empesché avec sa Gelinotte,
Luy plaise entendre au chant, que je luy notte,
Et visiter la triste creature,
Qui en sa chambre a faict ceste escripture,
Mieulx enfermé qu'en sa cage Lynotte.

Amy de nom, de pensée, et de faict,
Qu'ay je meffaict, que vers moy ne prens voye?
Grâces à Dieu, tu es dru, et refaict:
Moy plus deffaict, que ceulx que morts on faict:
Mort en effect, si Dieu toy ne m'envoye,
Brief ne pourvoye au mal, qui me desvoye.
Que je te voye, à demy suis guery:
Et sans te veoir, à demy suis pery.

Ce meschant Corps demande guerison,
Mon frere cher: et l'Esprit, au contraire,
Le veult laisser, comme une orde Prison:
L'ung tend au monde, et l'aultre à s'en distraire.
C'est grand'pitié que de les ouyr braire.
Ha (dit le Corps) fault il mourir ainsi?
Ha (dit l'Esprit) fault il languir icy?
Va (dit le Corps) mieulx que toy je soubhaitte:
Va (dit l'Esprit) tu faulx, et moy aussi:
Du Seigneur Dieu la voulunté soit faicte.

Plaise au Roy ne reffuser point,
Ou donner, lequel qu'il vouldra,
A Morot cent escuz appoinct:
Et il promect qu'en son pourpoinct,
Pour les garder, ne les couldra.
Monsieur le Legat l'absouldra
Pour plus dignement recevoir,
J'entends s'il veult faire debvoir
De sceller l'acquit à l'Espergne:
Mais s'il est dur à y pourveoir,
Croyez qu'il aura grand pouvoir
S'il me faict bien dire d'Auvergne.

Lors que Maillart Juge d'Enfer menoit
A Montfaulcon Samblançay l'âme rendre,
A vostre advis, lequel des deux tenoit
Meilleur maintien? Pour le vous faire entendre,
Maillart sembloit homme qui mort va prendre:
Et Samblançay fut si ferme vieillart,
Que l'on cuydoit (pour vray) qu'il menast pendre
A Montfaulcon: le Lieutenant Maillart.

L'Espousé la premiere nuict
Asseuroit sa femme farouche:
Mordez moy (dit il), s'il vous cuyct,
Voylà mon doigt en vostre bouche.
Elle y consent, il s'escarmouche,
Et apres qu'il l'eut deshousée,
Or ça (dit il) tendre rousée,
Vous ay je faict du mal ainsi?
Adoncq'respondit l'Espousée,
Je ne vous ay pas mors aussi.

TITRE

Regarder est tres bon langage:
Viser est plus agu du tiers:
De dire qu'il n'est usage,
J'en croy touts les Arbalestiers.

Je demanderoys vouluntiers,
Comme on diroit plus proprement,
Ung de ces deux Hacquebutiers
Par mal viser fault lourdement.

Je dy (à parler rondement)
Qu'il fault, que ce mot y pourvoye,
Et ne se peult dire aultrement:
Qui est tout le pis, que j'y voye.

Celluy, qui ne vise à la voye,
Par où il va, fault, et s'abuse:
Mais point ne fault, ne se forvoye
Celluy, qui du terme ainsi use.

Doncques, Amy, ne le recuse:
Car quand au pis on le prendroit,
User on en peult soubs la ruse
De Metaphore en maint endroit.

Viser du Latin vient tout droit:
Visée en est une lisiere:
Et par ailleurs viser fauldroit,
Pour bien m'attaindre à la visiere.

TITRE

Monsieur l'Abbé, et monsieur son Valet
Sont faictz esgaulx touts deux comme de cire:
L'ung est grand fol, l'aultre ung petit folet:
L'ung veult railler, l'aultre gaudir, et rire:
L'ung boit du bon: l'aultre ne boit du pire:
Mais ung debat au soir entre eulx s'esmeut,
Car maistre Abbé toute la nuict ne veult
Estre sans vin, que sans secours ne meure:
Et son valet jamais dormir ne peult
Tandis qu'au pot une goute en demeure.

Frere Thibault sejourné, gros, et gras,
Tiroit de nuict une garse en chemise
Par le treillys de sa chambre: où le bras
Elle passa, puis la teste y a mise,
Puis tout le sein: mais elle fut bien prise,
Car son fessier y passer ne sceut onc:
Par la morbieu (ce dict le Moyne adonc)
Il ne me chault de bras, tetin, ne teste:
Passez le cul, ou vous retirez donc:
Je ne sçauroys (sans luy) vous faire feste.

Prince, ce Griffon, qui me gronde,
Semble à Jouan, qui se mordoit.
Que voulez vous, que luy responde?
C'est la plus grand'pitié du monde,
Excuser plus tost on le doibt:
Car quand ainsi son feu jectoit,
Et qu'il disoit argent en Pouppe,
Le paovre homme se mescomptoit,
Et vouloit dire, qu'il estoit
Tousjours yvre, comme une souppe.

Le noble esprit de Cicero Rommain
Voyant çà bas maint cerveau foible, et tendre,
Trop maigrement avoir mys plume en main
Pour de ses dicts la force faire entendre,
Laissa le ciel, en terre se vint rendre,
Au corps entra de Dolet, tellement
Que luy sans aultre à nous se faict comprendre,
Et n'a changé que de nom seullement.

Veulx tu sçavoir, à quelle fin
Je t'ay mys hors des oeuvres miennes?
Je l'ay faict tout expres, affin
Que tu me mectes hors des tiennes.

Benest, quand ne te congnoissoye,
Ung sage homme je te pensoye:
Mais, quand j'ay veu ce qui en est,
Je trouve, que tu es Benest.

Elle a tresbien ceste gorge d'Albastre,
Ce doulx parler, ce cler tainct, ces beaulx yeulx:
Mais en effect ce petit rys follastre
C'est (à mon gré) ce qui luy sied le mieulx:
Elle en pourroit les chemins, et les lieux
Où elle passe, à plaisir inciter:
Et si ennuy me venoit contrister,
Tant que par mort fust ma vie abbatue,
Il ne fauldroit, pour me resusciter,
Que ce rys là, duquel elle me tue.

Fleur de quinze ans (si Dieu vous saulve, et gard)
J'ay en Amours trouvé cinq poincts expres.
Premierement, il y a le regard,
Puis le devis, et le baiser apres,
L'atouchement le baiser suyt de pres,
Et touts ceulx là tendent au dernier poinct:
Qui est, et quoy? je ne le diray point:
Mais s'il vous plaist en ma chambre vous rendre,
Je me mectray vouluntiers en pourpoinct,
Voyre tout nud, pour les vous faire apprendre.

Ouïr parler de ma Dame, et maistresse,
M'est plus de bien, que toutes aultres veoir:
Veoir son maintien, ce m'est plus de liesse
Que bon propos des aultres recevoir:
Avecques elle ung bon propos avoir,
M'est plus grand heur, que baiser une Heleine,
Et ne croy pas, si j'avoys son alaine,
(J'entends sa bouche à mon commandement)
Que ceulx, qui ont leur jouyssance pleine,
N'eussent despit de mon contentement.

Demandez vous, qui me faict glorieux?
Heleine a dict (et j'en ay bien memoyre)
Que de nous troys elle m'aymoit le mieulx:
Voylà pourquoy j'ay tant d'aise, et de gloyre.
Vous me direz qu'il est assez notoyre
Qu'elle se mocque, et que je suis deceu:
Je le sçay bien, mais point ne le veulx croyre:
Car je perdroys l'aise, que j'ai receu.

Au moys de May, que l'on saignoit la belle,
Je vins ainsi son medecin reprendre:
Luy tires tu sa chaleur naturelle?
Trop froyde elle est, bien me l'a faict apprendre.
Tais toy (dist il) content je te voys rendre.
J'oste le sang, qui la faict rigoreuse,
Pour prendre humeur en amours vigoreuse
Selon ce Moys, qui chasse tout esmoy:
Ce qui fut faict, et devint amoureuse:
Mais le pis est, que ce n'est pas de moy.

Le cler Phebus donne la vie, et l'aise
Par son baiser tant digne, et precieux:
Et mort devient ce, que Diane baise.
O dur baiser, rude, et mal gracieux!
Tu fais venir ung desir soucieux
De mieulx avoir, dont souvent on desvie:
Mais qui pourroit parvenir à ce mieulx,
Il n'est si mort, qui ne revint en vie.

Hommes experts, vous dictes par science,
Que Diane est en baisant beaulcoup pire
Que n'est la Mort: mais par experience
De ce vous veulx, et vous puis contredire:
Car quand sa bouche en la mienne souspire,
Toute vigueur dedans mon cueur s'assemble.
Vous resvez donc, ou certes il fault dire,
Qu'en la baisant, mourir vivre me semble.

Ung fascheux corps vestu d'ung satin gras,
Ung satin gras doublé d'ung fascheux corps,
Ung lourd marcher, ung branlement de bras,
Ung sot parler, avec ung museau tors
Contrefaisant le gracieux, alors
Qu'il pense mieulx d'amours faire butin,
Que dessert il? d'estre jecté dehors,
Et l'envoyer desgresser son satin.

Ung lourd vestu de satin est icy
Suyvant la Court (sans propos) à la trace,
De bonne gresse est son satin farcy,
Et tout son corps plein de maulvaise grâce.
Quant à la grâce, à peine qu'on l'efface,
Car il sent trop son escolier Latin:
Quant à la gresse, il l'a soir, et matin
(Comme je croy) en troys ans amassée:
Mais baillez luy douze aulnes de satin,
Voylà sa robbe en ung jour degressée.

Dedans le clos d'ung Jardin fleurissant,
Entre aultres fleurs voy une Rose blanche,
Que je seroys sur toutes choysissant,
Si de choysir j'avoys liberté franche:
Dieu gard sans fin le Rozier, et la branche,
Dont est sortye une tant belle Rose:
Dieu gard la main, qui pour croistre l'arrose:
Dieu gard aussi le tresexcellent Clos:
Dieu fasse en moy la sienne Amour enclose,
A peine d'estre en son Amour enclos.

Quand j'escriroys, que je t'ay bien aymée,
Et que tu m'as sur touts aultres aymé,
Tu n'en seroys femme desestimée,
Tant peu me sens homme desestimé.
Petrarcque a bien sa maistresse nommée
Sans amoindrir sa bonne renommée:
Doncq'si je suis son Disciple estimé,
Craindre ne fault, que tu en soys blasmée.
D'Anne j'escry, plus noble, et mieulx famée,
Sans que son los en soyt point deprimé.

Estre Phebus bien souvent je desire,
Non pour congnoistre herbes divinement,
Car la douleur, qui mon cueur veult occire,
Ne se guerist par herbe aulcunement:
Non pour avoir ma place au firmament,
Car en la terre habite mon plaisir:
Non pour son arc encontre Amour saisir,
Car à mon Roy ne veulx estre rebelle:
Estre Phebus seullement j'ay desir,
Pour estre aymé de Diane la belle.

Bren, laissez moy, ce disoit une
A ung sot, qui luy desplaisoit.
Ce lourdault tousjours l'importune,
Puis j'ouy, qu'elle luy disoit:
La plus grosse beste qui soyt,
Monsieur, comme est ce, qu'on l'appelle?
Ung Elephant, ma Damoyselle:
Me semble, qu'on le nomme ainsi.
Pour Dieu, Elephant (ce dict elle)
Va t'en doncq', laisse moy icy.

L'Enfant n'a plus son arc estrange,
Dont il blessoit d'hommes et cueurs, et testes:
Avec celluy de Diane a faict change,
Dont elle alloit aux champs faire les questes.
Ilz ont changé, n'en faictes plus d'enquestes:
Et si on dict, à quoy les congnoys tu?
Je voy, qu'Amour chasse souvent aux bestes,
Et qu'elle attainct les hommes de vertu.

Mes yeulx sont bons (Greliere) et ne voy rien,
Car je n'ay plus la presence de celle,
Voyant laquelle au monde voy tout bien:
Et voyant tout, je ne voy rien sans elle.
A ce propos souvent (ma Damoyselle)
Quand vous voyez mes yeulx de pleurs lavez,
Me venez dire, Amy, qu'est ce qu'avez?
Mais le disant vous parlez mal apoinct,
Et m'est advis, que plus tost vous devez
Me demandez, qu'est ce, que n'avez point?

En grand travail, plein d'Amour j'ay passé
Les montz tresfroids au partir d'Aquitaine:
Mais leur froideur n'a de mon cueur chassé
La grand'ardeur de mon Amour certaine:
Quant au travail, bien je vous acertaine,
Qu'incessamment y seray exposé,
Jusques à tant qu'aupres de la Fontaine
(A mon desir) je me soys reposé.

La mesdisante ne fault croyre,
Corydon, Amy gracieux:
Ja la congnoys, c'est une noyre,
Noyre faicte en despit des cieulx:
Si elle eust (pour la paindre mieulx)
Au bec une prune saulvage,
On diroit, qu'elle auroit troys yeulx,
Ou bien troys prunes au visage.

Ung doulx Nenny, avec ung doulx soubzrire
Est tant honneste, il le vous fault apprendre:
Quant est d'Ouy, si veniez à le dire,
D'avoir trop dict je vouldroys vous reprendre:
Non que je soys ennuyé d'entreprendre
D'avoir le fruict, dont le desir me poingt:
Mais je vouldroys, qu'en me le laissant prendre,
Vous me disiez, non, vous ne l'aurez point.

Les blancs Manteaulx en leur convent
Ont faict rampar de longues selles,
Pour nuyre à ceulx qui vont souvent
Faire la court aux Damoyselles.
Quand marys gardent leurs fumelles,
Ilz ont droit, je m'en tais tout coy.
Mais ces Cagotz sont jaloux d'elles:
Je sçauroys vouluntiers pourquoy.

Je ne sçauroys entretien appeller
Le deviser, qui aulcun fruict n'apporte:
C'est le vray vent, qui tost se pert en l'aer,
Ou l'eau, qui royde en aval se transporte.
L'oyseau gentil, sur le poing je le porte,
Apres luy crie, à luy souvent j'entends,
Car de son vol rend mes esprits contents.
O donc Amour, bel oyseau par les aesles,
Apporte proye, et donne passetemps,
Ou entretien (tout seul) Damoyselles.

Je sens en moy une flamme nouvelle,
Laquelle vient d'une cause excellente,
Qui touts les jours me dit, et me revelle,
Que demourer doy personne dolente.
O Amour plein de force violente,
Pourquoy as tu mon tourment entrepris?
Approchez vous, belle, qui m'avez pris:
Amour cruel vostre amy veult occire,
Et gaignera la bataille, et le pris,
Si ne m'armez du bien, que je desire.

Estre de vous (aultant que l'aultre) esprins
Me seroit gloyre, aymant en lieu si hault:
De l'aultre part, il m'en seroit mal prins,
Quand d'y attaindre en moy gist le deffault.
J'ay dict depuis (cent foys, ou peu s'en fault)
O cueur, qui veulx mon malaise, et mon bien:
Je t'ayme assez, ne souhaitte combien:
Et si tu dys, que pareil d'amytié
Ne suis à l'aultre: helas, je le sçay bien,
Car j'ayme plus, mais c'est de la moytié.

Où allez vous, Anne? que je le sache,
Et m'enseignez, avant que de partir,
Comment feray, affin que mon oeil cache
Le dur regret du cueur triste, et martir.
Je sçay comment, point ne fault m'advertir:
Vous le prendrez ce cueur, je le vous livre:
L'emporterez, pour le rendre delivre
Du dueil, qu'auroit loing de vous en ce lieu:
Et pour aultant, qu'on ne peult sans cueur vivre,
Me laisserez le vostre: et puis Adieu.

Qui cuyderoit desguiser Ysabeau
D'ung simple habit, ce seroit grand'simplesse:
Car au visage a je ne sçay quoy de beau,
Qui faict juger tousjours, qu'elle est Princesse:
Soit en habit de chambriere, ou maistresse,
Soit en drap d'Or entier, ou decouppé,
Soit son gent corps de toille enveloppé,
Tousjours sera sa beaulté maintenue:
Mais il semble (ou je suis bien trompé)
Qu'elle seroit plus belle toute nue.

Puis que noz cueurs ne sont qu'ung poinct lié,
Et que d'amour naifvement extreme
Je t'ay (amy) ce present dedié,
Je ne croy point, qu'il ne soit prins de mesme:
Tu y verras une mort triste, et blesme,
Qui ne s'entend te melencolier:
C'est que l'amour, qui noz cueurs faict lier,
Jusqu'à la mort sera continuelle:
Et si la mort ne faict rien oublier,
De mon costé sera perpetuelle.

La mignone de mon amy,
Bien fort à vous me recommande:
Vous n'estes pas femme à demy,
Hastez vous de devenir grande,
Grande par tout, car il demande
Entrer en la cité d'Amours,
Se plaignant, qu'il n'est qu'aux faulxbourgs.
Peu de marys ainsi se deulent,
Mais vont disant (tout au rebours)
Qu'ilz y entrent plus, qu'ilz ne veulent.

Enfants, oyez une leçon:
Nostre langue a ceste façon,
Que le terme, qui va devant,
Vouluntiers regist le suyvant:
Les vieulx exemples je suyvray
Pour le mieulx: car, à dire vray,
La chanson fut bien ordonnée,
Qui dit: M'amour vous ay donnée:
Et du bateau est estonné,
Qui dit: M'amour vous ay donné.
Voylà la force, que possede
Le feminin, quand il precede.
Or prouveray par bons tesmoings,
Que tous pluriers n'en font pas moins:
Il fault dire en termes parfaicts,
Dieu en ce monde nous a faicts:
Fault dire en parolles parfaictes,
Dieu en ce monde les a faictes.
Et ne fault point dire (en effect)
Dieu en ce monde les a faict:
Ne nous a faict pareillement:
Mais nous a faicts tout rondement.
L'Italien (dont la faconde
Passe les vulgaires du monde)
Son langage a ainsi basty
En disant: Dio noi a fatti.
Parquoy (quand me suis advisé)
Ou mes juges ont mal visé,
Ou en cela n'ont grand'science,
Ou ilz ont dure conscience.

Tetin refect, plus blanc, qu'ung oeuf,
Tetin de satin blanc tout neuf,
Tetin, qui fays honte à la Rose,
Tetin plus beau, que nulle chose,
Tetin dur, non pas tetin voyre,
Mais petite boule d'Ivoyre,
Au milieu duquel est assise
Une Fraize, ou une Cerise,
Que nul ne voit, ne touche aussi,
Mais je gage, qu'il est ainsi:
Tetin doncq au petit bout rouge,
Tetin, qui jamais ne se bouge,
Soit pour venir, soit pour aller,
Soit pour courir, soit pour baller:
Tetin gauche, Tetin mignon,
Toujours loing de son compaignon,
Tetin, qui porte tesmoignage
Du demeurant du personnage,
Quand on te voit, il vient à maints
Une envie dedans les mains
De te taster, de te tenir:
Mais il se fault bien contenir
D'en approcher, bon gré ma vie,
Car il viendroit une autre envie.
O Tetin ne grand, ne petit,
Tetin meur, Tetin d'appetit,
Tetin, qui nuict, et jour criez,
Mariez moy tost, mariez,
Tetin, qui t'enfles, et repoulses
Ton gorgerin de deux bons poulses,
A bon droict heureux on dira
Celluy, qui de laict t'emplira,
Faisant d'ung Tetin de pucelle
Tetin de femme entiere, et belle.

Tetin, qui n'as rien, que la peau,
Tetin flac, Tetin de drappeau,
Grand'Tetine, longue Tetasse,
Tetin, doy je dire bezasse?
Tetin au grand vilain bout noir,
Comme celluy d'ung entonnoir,
Tetin, qui brimballe à touts coups
Sans estre esbranlé, ne secoux,
Bien se peult vanter, qui te taste;
D'avoir mys la main à la paste:
Tetin grillé, Tetin pendant,
Tetin flestry, Tetin rendant
Vilaine bourbe en lieu de laict,
Le Diable te feit bien si laid:
Tetin pour trippe reputé,
Tetin, ce cuydé je, emprunté,
Ou desrobé en quelcque sorte
De quelque vieille Chievre morte:
Tetin propre pour en Enfer
Nourrir l'enfant de Lucifer:
Tetin boyau long d'une gaule,
Tetasse à jecter sur l'espaule
Pour faire (tout bien compassé)
Ung chapperon du temps passé,
Quand on te voyt, il vient à maints
Une envye dedans les mains
De te prendre avec des gans doubles
Pour en donner cinq, ou six couples
De soufflets sur le nez de celle
Qui te cache soubs son esselle.
Va grand villain Tetin puant,
Tu founiroys bien en suant
De civettes, et de parfuns
Pour faire cent mille deffunctz.
Tetin de laydeur despiteuse,
Tetin, dont Nature est honteuse,
Tetin des vilains le plus brave,
Tetin, dont le bout toujours bave,
Tetin faict de poix, et de glus:
Bren ma plume, n'en parlez plus,
Laisez le là, ventre sainct George,
Vous me feriez rendre ma gorge.

TITRE Le second livre des Epigrammes dedié à Anne

Anne, ma soeur, sur ces maints Epigrammes
Jecte tes yeulx doulcement regardants:
Et en lisant, si d'amour ne t'enflammes,
A tout le moins ne mesprises les flammes,
Qui pour t'amour luysent icy dedans.

Ta lettre (Merlin) me propose
Qu'ung gros sot en rithme compose
Des vers, par lesquelz il me poingt:
Tien toy seur, qu'en rithme, n'en prose,
Celluy n'escript aulcune chose
Duquel l'ouvrage on ne lit point.

Si tu n'es prins, tu te pourroys bien prendre,
Cuydant louer ceste Laure invincible:
Laisse tout là, que veulx tu entreprendre?
Veulx tu monter un Roc inaccessible?
Son noble sang, et sa grâce indicible,
Ceste doulceur, qui d'aymer sçait contraindre,
Et ses vertus, que mort ne peult estaindre,
Sont du pouvoir de Dieu si grands tesmoings,
Que tu ne peulx à sa louange attaindre,
A son amour (helas) encores moins.

Entre aultres dons de grâces immortelles
Ma Dame escript si hault, et doulcement,
Que je m'estonne, en voyant choses telles,
Qu'on n'en reçoit plus d'esbahyssement.
Puis quand je l'oy parler si sagement,
Et que je voy sa plume travailler,
Je tourne bride, et m'esbahy, comment
On est si sot de s'en esmerveiller.

Celluy, qui a ce Dixain composé,
Enfant Royal, en qui vertu s'imprime,
Et qui à vous presenter l'a osé,
C'est ung Clement, ung Marot, ung qui rithme:
Voicy l'ouvrier, l'art, la forge, et la lime:
Si vous sentez n'en estre importuné,
Vous pouvez bien (Prince tresfortuné)
Vous en servir à dextre, et à senestre,
Car vostre estoit avant que fussiez né:
Or devinez maintenant qu'il peult estre?

D'amour entiere, et tout à bonne fin,
Sire, il te plaist troys Poissons bien aymer:
Premierement, le bien heureux Daulphin:
Et le Chabot, qui noue en ta grant mer:
Puis ta Grenouille. Ainsi t'a pleu nommer
L'humble Talard, dont envie en gasouille,
Disant que c'est ung Poisson, qui l'eaue souille,
Et qui chantant a la voix mal sereine:
Mais j'ayme mieulx du Roy estre Grenouille,
Qu'estre (en effect) d'ung aultre la Sereine.

Ce nouvel an pour Estreines vous donne
Mon cueur blessé d'une nouvelle playe:
Contrainct y suis, Amour ainsi l'ordonne,
En qui ung cas bien contraire j'essaye:
Car ce cueur là, c'est ma richesse vraye,
Le demeurant n'est rien où je me fonde:
Et fault donner le meilleur bien, que j'aye,
Si j'ay vouloir d'estre riche en ce monde.

Amoureux suis, et Venus estonnée
De mon amour, là où son feu deffault:
Car ma Dame est à l'honneur tant donnée,
Tant est bien chaste, et conditionnée,
Et tant cherchant le bien, qui point ne fault,
Que de l'aymer aultrement, qu'il ne fault,
Seroit ung cas pas trop dur, et amer:
Elle est (pourtant) bien belle, et si le vault,
Mais quand je sens son cueur si chaste, et hault,
Je l'ayme tant, que je ne l'ose aymer.

Pour ung Dixain, que gaignastes mardy,
Cela n'est rien, je ne m'en fais que rire:
Et fus tres aise, alors que le perdy,
Car aussi bien je vouloys vous escrire:
Et ne sçavoys bonnement, que vous dire,
Qui est assez pour se taire tout coy.
Or vous payez, je vous baille dequoy
D'aussi bon cueur, que si je le donnoye:
Que pleust à dieu, que ceulx, à qui je doy,
Fussent contents de semblable monnoye.

Si ceulx, à qui debvez, comme vous dictes,
Vous congnoissoient, comme je vous congnoys,
Quicte seriez des debtes, que vous feistes,
Le temps passé, tant grandes, que petites:
En leur payant ung Dixain toutesfoys
Tel que le vostre, qui vault mieulx mille foys,
Que l'argent deu par vous en conscience:
Car estimer on peult l'argent au poix,
Mais on ne peult (et j'en donne ma voix)
Assez priser vostre belle science.

Mes creanciers, qui de dixains n'ont cure,
Ont leu le vostre: et sur ce leur ay dict,
Sire Michel, sire Bonaventure,
La soeur du Roy a pour moy faict ce dict:
Lors eulx cuydants, que fusse en grand credit,
M'ont appelé Monsieur à cry, et cor:
Et m'a valu vostre escript aultant qu'or:
Car promys ont non seullement d'attendre,
Mais d'en prester (foy de marchant) encor:
Et j'ay promys (foy de Clement) d'en prendre.

O Laure, Laure, il t'a esté besoing
D'aymer l'honneur, et d'estre vertueuse,
Car Françoys Roy (sans cela) n'eust prins soing
De t'honorer de tumbe sumptueuse,
Ne d'employer sa dextre valeureuse
A par escript ta louange coucher:
Mais il l'a faict pour aultant qu'amoureuse
Tu as esté de ce qu'il tient plus cher.

De ceulx, qui tant de mon bien se tourmentent,
J'ay d'une part grande compassion:
Puis me font rire, en voyant qu'ilz augmentent
Dedans m'amye ung feu d'affection:
Ung feu, lequel par leur invention
Cuydent estaindre. O la paouvre cautelle!
Ilz sont plus loing de leur intention,
Qu'ilz ne vouldroyent que je fusse loing d'elle.

Qui peche plus, luy qui es esventeur,
Que j'ay de toy le bien tant souhaittable:
Ou toy, qui fais qu'il est tousjours menteur,
Et si le peulx faire homme veritable?
Voyre, qui peulx d'une oeuvre charitable
En guerir troys, y mectant ton estude.
Luy de mensonge inique, et detestable:
Moy de langueur: et toy d'ingratitude.

Le Noeud jadis tant fort à desnouer
Fut en ung coup d'Alexandre trenché:
Et celluy Noeud, que t'ay voulu vouer,
Peu à peu l'as à moytié destaché:
Mais tu n'as sceu (et n'en soys pas fasché)
L'aultre moytié desnouer, ne parfaire
Ton oeuvre empris: là ne sçauroyent rien faire
Doigts, tant soyent forts, ne glaive plein d'esclandre.
O gentil Noeud, pour te rompre, et deffaire,
La seulle mort sera ton Alexandre.

Puis que vers vous les soeurs Damoyselles
Il ne m'est possible d'aller,
Sus Dixain, courez devers elles,
Au lieu de moy vous fault parler:
Dictes leur, que me mectre à l'aer
Je n'ose, dont me poise fort,
Et que pour faire mon effort
D'aller visiter leurs personnes,
Je me souhaitte estre aussi fort
Comme elles sont belles, et bonnes.

Si le loysir tu as avec l'envie
De me reveoir, ô ma joye esperée,
Je te rendray bon compte de ma vie,
Depuis qu'à toy parlay l'aultre serée:
Ce soir fut court, mais c'est chose asseurée
Que tu m'en peulx donner ung par pitié,
Lequel seroit de plus longue durée,
Et sembleroit plus court de la moytié.

Amour vous a (des le jour, que fus né)
De mon service ordinaire estrenée:
Et si ne fus de vous oncq'estrené
Que de rigueur soubs parolle obstinée:
Si vous supply, noble Nymphe Renée,
Ce nouvel an parler nouveau langage,
Et tou ainsi, qu'on voyt changer d'année,
Vouloir changer envers moy de courage.

Je ne sçay pas, quelles Estreines
Plus excellentes vous vouldriez,
Que les grâces tant souveraines
Des dons à vous appropriez:
Mais je sçay, que quand vous auriez
Cela, que sent vostre presence,
Sans point de faulte vous seriez
Quelcque Princesse d'excellence.

Pour Estreines je vous enhorte
Fuyr d'Amour la cruaulté:
Mais si vous n'estiez la plus forte,
Je vous estreine en privaulté
D'ung Amy plein de loyaulté,
Loyaulté ronde, et mesurée
Au compas de vostre beaulté,
Mais qui soyt de plus grand'durée.

Apres avoir estrené Damoyselles,
Amy Dolet, je te veulx estrener:
Present te fays de la plus fine d'elles,
Qui sache bien à son gré te mener,
Afin d'ouyr ta Muse resonner
Les Passions, qu'Amour aux siens ordonne.
Ce doulx tourment je t'ay voulu donner
Affin qu'à touts ung grand plaisir je donne.

Painctres experts vostre façon commune
Changer vous fault plus tost huy, que demain:
Ne paignez plus une Roue à Fortune,
Elle a d'Amour pris le dard inhumain:
Amour aussi a pris la Roue en main,
Et des mortelz par ce moyen se joue.
O l'homme heureux, qui de l'enfant humain
Sera poulsé au dessus de la Roue!

Sçavez vous la raison, pourquoy
Hors du monde je me retire
En ung Hermitage à recoy?
Sans faulte je vous le veulx dire.
Celle, que tant j'ayme, et desire,
En lieu de me reconforter,
Tousjours le cul arriere tire.
Le Diable la puisse emporter.

Je m'en voys tout vestu de gris
En ung boys, là je me confine:
Au monde aussi bien j'amegris,
M'amye est trop dure, ou trop fine:
Là vivray d'eau, et de racine,
Mais pour mon âme il ne m'en chault,
Cela me fera medecine
Contre mon mal, qui est trop chault.

Bouche de Coral precieux,
Qui à baiser semblez semondre:
Bouche, qui d'ung cueur gracieux
Sçavez tant bien dire, et respondre,
Respondez moy, doibt mon cueur fondre
Devant vous, comme au feu la cyre?
Voulez bien celluy occire,
Qui crainct vous estre desplaisant?
Ha bouche, que tant je desire,
Dictes nenny, en me baisant.

L'aultre jour aux champs tout fasché
Vey ung Volleur se lamentant,
Dessus une Roue attaché:
Si luy ay dict en m'arrestant,
Ton mal (paovre homme) est bien distant
Du tourment, qui mon cueur empestre:
Car tu meurs sus la roue estant,
Et je meurs, que je n'y puis estre.

Quand je vous ayme ardantement,
Vostre beaulté toute aultre efface:
Quand je vous ayme froidement
Vostre beaulté fond, comme glace.
Hastez vous de me faire grâce,
Sans trop user de cruaulté,
Car si mon amytié se passe,
A Dieu command vostre beaulté.

Ne vous forcez de me cherer,
Chere ne quiert point violence:
Mes vers vous veulent reverer,
Non obliger vostre excellence:
Si mon amour, et ma science
En vostre endroit n'ont sceu valoir,
C'est à moy d'avoir patience,
Et à vous de ne vous chaloir.

Amour trouva celle, qui m'est amere:
Et j'y estoys, j'en sçay bien mieulx le compte.
Bon jour (dict il) bonjour Venus ma mere.
Puis tout à coup, il voyt, qu'il se mescompte:
Dont la couleur au visage luy monte
D'avoir failly: honteux Dieu sçait combien.
Non, non, Amour (ce dys je) n'ayez honte:
Plus cler voyants que vous s'y trompent bien.

Si mon poil noir en blanc se tainct,
Comment seroit ce de vieillesse?
Ma mere est en fleur de jeunesse,
Et n'est au monde ung si beau tainct,
Car le sien touts aultres estainct:
De la veoir faictes moy la grâce,
Mais ne contemplez trop sa face,
Que d'aymer n'entriez en esmoy,
Et que sa rigueur ne vous fasse
Vieillir de langueur, comme moy.

Ce plaisant Val, que l'on nommoit Tempé,
Dont mainte hystoire est encor embellye,
Arrousé d'eaues, si doulx, si attrempé,
Sachez, que plus il n'est en Thessallye.
Juppiter Roy, qui les cueurs gaigne, et lye,
L'a de Thessalle en France remué,
Et quelcque peu son nom propre mué:
Car pour Tempé, veult qu'Estempes s'appelle:
Ainsi luy plaist, ainsi l'a situé,
Pour y loger de France la plus belle.

Las il est mort (pleurez le Damoyselles)
Le Passereau de la jeune Maupas:
Ung aultre oyseau, qui n'a plumes qu'aux aesles,
L'a devoré: le congnoissez vous pas?
C'est ce fascheux Amour, qui sans compas
Avecques luy se jectoit au giron
De la pucelle, et volloit environ,
Pour l'enflamber, et tenir en destresse:
Mais par despit tua le Passeron,
Quand il ne sceut rien faire à la maistresse.

Or çà vous avez veu le Roy,
Ay je gaigné, dictes ma Dame?
Toute seulle je vous en croy,
Sans le rapport de luy, ne d'âme.
Vray est, qu'au propos que j'entame,
Le Roy serviroyt bien d'ung tiers:
Vous estes deux tesmoings entiers,
Car l'une est Dame, et l'aultre Maistre:
Mais j'en croiroys plus vouluntiers
Ung enfant, qui viendroit de naistre.

Il pensoit bien brusler son chaste cueur
Par doulx regardz, par souspirs tresardants,
Par ung parler, qui faict Amour vainqueur,
Par long servir, par signes evidents,
Mais il trouva une froideur dedans,
Qui touts ses traicts convertissoyt en glace:
Et qui pis est, par une doulce audace
L'oeil chaste d'elle le regarda si fort,
Que sa froideur à travers son cueur passe,
Et mist son feu, Amour, et luy à mort.

Ce seroit trop, que la belle esmouvoir.
Le paovre Amant n'y a pensé, ne pense:
Parler à elle, et la serivir, et veoir
Luy sont assez d'heureuse recompense,
En confessant (noble fleur d'excellence)
Qu'elle l'a bien mys à mort voyrement:
Mais son amour, et son feu vehement
Chasteté d'oeil ne les pourroit estaindre:
Car tant plus vit la Dame chastement,
De tant plus croist le desir d'y attaindre.

Endormez bien Argus, qui a tant d'yeulx,
Et faictes tant, que danger se retire:
Duysants ne sont (mais par trop ennuyeulx)
A qui aller vers sa dame desire.
Là vous pourray de bouche à loysir dire
Ce dont l'escript ung mot n'ose parler.
Qu'en dictes vous, ma Dame, y doibs je aller?
Non, j'y courray, mes emprinses sont telles:
Comment courir? J'y pourray bien voller:
Car j'ay d'Amour avecques moy les aesles.

Nature estant en esmoy de forger
Ou Fille, ou Filz, conceut finablement
Charles si beau, si beau pour abreger,
Qu'estre faict Fille il cuyda propement:
Mais s'il avoit à son commandement
Quelcque Fillette aultant, comme luy belle,
Il y auroit à craindre grandement
Que trouvé fust plus Masle, que Femelle.

Ne pensez point, que ne soyez aymable:
Vostre eage est tant de grâces guerdonné,
Qu'à touts les coups ung Printemps estimable
Pour vostre Yver seroit abandonné:
Je ne suis point Paris Juge estonné
Qui faveur feit à beaulté qui s'efface:
Par moy le pris à Pallas est donné,
De qui on voit l'ymage en vostre face.

Anne ma Soeur, d'où me vient le songer,
Qui toute nuict par devers vous me maine?
Quel nouvel Hoste est venu se loger
Dedans mon cueur, et tousjours s'y pourmaine?
Certes je croy (et ma foy n'est point vaine)
Que c'est ung dieu: me vient il consoller?
Ha, c'est Amour, je le sens bien voller.
Anne, ma Soeur, vous l'avez faict mon Hoste,
Et le sera (me deust il affoller)
Si celle là, qui l'y mist, ne l'en oste.

Ung chascun, qui me faict requeste
D'avoir Oeuvres de ma façon,
Voyse tout chercher en la teste
De Marguerite d'Alençon.
Je ne fays Dixain, ne Chanson,
Chant royal, Ballade, n'Espistre,
Qu'en sa teste elle n'enregistre
Fidelement, correct, et seur:
Ce sera mon petit registre,
Elle n'aura plus nom ma Soeur.

Des que m'Amye est ung jour sans me veoir,
Elle me dict, que j'en ay tardé quatre:
Tardant deux jours, elle dict ne m'avoir
Veu de quatorze, et n'en veult rien rabatre:
Mais pour l'ardeur de mon Amour abatre,
De ne la veoir j'ay raison apparente.
Voyez, Amants, nostre Amour differente:
Languir la fays, quand suis loing de ses yeulx:
Mourir me faict, quand je la voy presente.
Jugez lequel vous semble aymer le mieulx.

Bien soyt venue au pres de Pere, et Mere
Leur Fille unique, et le chef d'OEuvre d'eulx:
Elle nous trouve en doulceur trop amere,
Voyants ung Roy mal sain (las) voyre deux:
Elle nous trouve ung oeil, qui est piteux,
L'aultre qui rit à sa noble venue:
Et comme on voyt souvent l'obscure Nue
Clere à moytié par celestes rayons,
Ainsi nous est demy joye advenue:
Dieu doint qu'en brief entiere nous l'ayons.

Jeune Beaulté, bon Esprit, bonne grâce,
Cent foys le jour je m'esbahy, comment
Touts troys avez en ung corps trouvé place
Si à propos, et si parfaictement.
Celle, à qui Dieu faict ce bon traictement,
Doibt bien aymer le jour de sa naissance:
Et moy le soir, qui fut commencement
De prendre à elle honneste congnoissance.

Le vertueux Conte Lanyvolare
Italien, droict à l'assault alla
Troys foys navré: son bon sens ne s'esgare,
Troys foys remonte, et troys foys devala,
Mais sa Fortune en fin l'arresta là.
O gentil cueur (quand bien je te contemple)
Digne de Mars estre eslevé au Temple:
Tu as vivant servy France aux dangiers,
Et après mort sers encores d'exemple
De loyauté aux Souldards estrangiers.

Quand Orpheus reviendroit d'Elisée,
Du ciel Phebus plus qu'Orpheus expert,
Jà ne seroit leur Musicque prisée
Pour le jour d'huy, tant que elle d'Albert:
L'honneur d'aisnesse est à eulx, comme appert:
Mais de l'honneur de bien plaire à l'ouyr,
Je dy, qu'Albert par droict en doibt jouyr,
Et qu'ung Ouvrier plus exquis n'eust sceu naistre
Pour ung tel Roy, que Françoys, resjouyr,
Ne pour l'Ouvrier ung plus excellent maistre.

Lors que je voy en ordre la Brunette
Jeune, en bon poinct, de la ligne des Dieux,
Et que sa voix, ses doigtz, et l'Espinette
Meinent ung bruyt doulx, et melodieux,
J'ay du plaisir et d'oreilles, et d'yeulx
Plus que les sainctz en leur gloire immortelle:
Et aultant qu'eulx, je deviens glorieux,
Des que je pense estre ung peu aymé d'elle.

J'ay joué rondement,
Sire, ne vous desplaise:
Vous m'avez finement
Couppé la queue, et raise:
Et puis, que je m'en taise?
Jamais ne se feroit.
Mais seriez vous bien aise,
Qui la vous coupperoit?

Si la queue ay couppée
Au jeu si nettement,
Point ne vous ay trompée,
J'ay joué rondement.
Aussi honnestement
Faisons marché qui tienne:
Pour jouer finement
Je vous preste la myenne.

Pardonnez moy ma commere m'Amye,
Si devers vous bien tost ne puis aller,
Au bon vouloir certes il ne tient mye,
Car pour souvent avecques vous parler
De Paradis je vouldroys devaller.
Que voulez vous? la fortune à present
Ne me permect de service estre exempt:
Mais maulgré elle, en brief temps, qui trop dure,
Vous revoirray, et si m'aurez present
Ce temps pendant de cueur, et d'escripture.

L'argent par termes recueilly
Peu de proffit souvent ameine:
Parquoy Monseigneur de Juilly,
Qui sçavez le vent, qui me meine,
Plaise vous ne prendre la peine
De diviser si peu de bien:
Car ma Boëte n'est pas si pleine,
Que cinq cents francs n'y entrent bien.

Demain, que Sol veult le jour dominer,
Vien Boyssoné, Villas, et la Perriere,
Je vous convie avec moy à disner,
Ne rejectez ma semonce en arriere:
Car en disnant, Phebus par la Verriere
(Sans la briser) viendra veoir ses Supposts,
Et donnera saveur à noz propos,
En les faisant dedans noz bouches naistre:
Fy du repas, qui en paix, et repos
Ne sçait l'esprit (avec le corps) repaistre.

Meur en conseil, en armes redoubtable,
Montmorency à toute vertu né,
En verité, tu es faict Connestable
Et par merite, et par Ciel fortuné:
Dieu doint, qu'en brief du glaive à toy donné
Tu fasses tant par prouesse, et bon heur,
Que cestuy là, qui en fut le donneur,
Par ton service ayt aultant de puissance
Sur tout le monde (en triumphe, et honneur)
Comme il t'en a donné dessus la France.

Ce franc Baiser, ce Bayser amyable,
Tant bien donné, tant bien receu aussi,
Qu'il estoit doulx! O beaulté admirable!
Baisez moy doncq cent foys le jour ainsi,
Me recevant dessoubs vostre mercy
Pour tout jamais: ou vous pourrez bien dire,
Qu'en me donnant ung Baiser adoulcy,
M'aurez donné perpetuel martyre.

Ainsi qu'ung jour au grand Palays tes yeulx
Veirent dressés les Simulachres vieulx
Des roys Françoys (Roy d'entre eulx l'excellence)
Nombrer vouluz touts par ordre, et sequence
Les tiens Ayeulx, qui ont de main en main
Baillé le Sceptre à Prince tant humain:
Mais quand le lieu vuide tu vins à veoir,
Lequel s'attend de ton ymage avoir,
Voyez (dys tu) la place à moy promise,
Quand ceste chair au Tumbeau sera mise.
Or je demande, en tenant ce propos,
Fus tu esmeu de la peur d'Atropos?
Non: car tu as, maulgré mort, asseurance
Qu'entre les Dieux sera ta demeurance.

Puis qu'il vous plaist entendre, ma pensée,
Vous la sçaurez, gentil cueur gracieux:
Mais je vous pry, ne soyez offensée,
Si en pensant suis trop audacieux.
Je pense en vous, et au fallacieux
Enfant Amour, qui par trop sottement
A fait mon cueur aymer si haultement,
Si haultement (helas) que de ma peine
N'ose esperer ung brin d'allegement,
Quelcque doulceur de quoy vous soyez pleine.

Vostre bouche petite, et belle,
Et de gracieux entretien,
Puis ung peu son maistre m'appelle,
Et l'alliance je retien,
Car ce m'est honneur, et grand bien:
Mais quand vous me prinstes pour maistre,
Que ne disiez vous aussi bien,
Vostre maistresse je veulx estre?

Nous fusmes, sommes, et serons
Mort, et Malice, et Innocence:
Le Pas de Mort nous passerons,
Malice est tousjours en presence,
Dieu en nostre premiere essence
Nous voulut d'innocence orner.
O la Mort pleine d'excellence,
Qui nous y fera retourner!

Puis que vous portez le nom d'Anne,
Il ne faut point faire la beste,
Des aujourd'huy je vous condamne
A solenniser vostre feste:
Ou aultrement tenez vous preste
De veoir vostre nom à neant:
Aussi pour vous trop doulx il sonne,
Veu la rigueur de la personne:
Ung dur nom vous est mieulx seant.

Les cerfz en rut pour les Bisches se battent,
Les Amoureux pour les Dames combattent,
Ung mesme effect engendre leurs discords:
Les Cerfz en rut d'amour brament, et crient,
Les Amoureux gemissent, pleurent, prient,
Eulx, et les cerfz feroyent de beaulx accords:
Amants sont Cerfz à deux pieds soubs ung corps,
Ceulx cy à quatre: et pour venir aux testes,
Il ne s'en fault, que ramures, et cors,
Que vous Amants ne soyez aussi bestes.

En m'oyant chanter quelcque foys
Tu te plainds, qu'estre je ne daigne
Musicien, et que ma voix
Merite bien que l'on m'enseigne,
Voyre, que la peine je preigne
D'apprendre: ut, re, my, fa, sol, la.
Que Diable veulx tu que j'appreigne?
Je ne boy que trop sans cela.

L'enfant Amour n'est pas si petit Dieu,
Qu'ung Paradis il n'ayt soubs sa puissance,
Ung Purgatoire aussi pour son milieu,
Et ung Enfer plein d'horrible nuysance:
Son Paradis, c'est quand la jouyssance
Aux poursuyvants par grâce il abandonne:
Son Purgatoire est alors, qu'il ordonne
Paistre noz cueurs d'ung espoir incertain:
Et son Enfer, c'est à l'heure qu'il donne
Le voller bas, et le vouloir haultain.

Dieu te gard, doulce, amyable Calandre,
Dont le chant faict joyeulx les ennuyés:
Ton dur depart me feit larmes espandre,
Ton doulx reveoir m'a les yeulx essuyés:
Dieu gard le cueur, sur qui sont appuyés
Touts mes desirs. Dieu gard l'oeil tant adextre,
Là où Amour a ses traictz estuyés:
Dieu gard, sans qui gardé je ne puis estre.

Muse, dy moy, pourquoy à ma maistresse
Tu n'as sceu dire Adieu à son depart.
Pource, que lors je mouruz de destresse,
Et que d'ung mort ung mot jamais ne part.
Muse, dy moy, comment doncques Dieu gard
Tu luy peulx dire ainsi par Mort ravie.
Va paovre Sot, son celeste regard
(La revoyant) m'a redonné la vie.

Ung jour la Dame, en qui si fort je pense,
Me dict ung mot de moy tant estimé,
Que je ne puis en faire recompense,
Fors de l'avoir en mon cueur imprimé:
Me dict avec ung ris accoustumé,
Je croy qu'il fault qu'à t'aymer je parvienne:
Je luy responds, garde n'ay, qu'il m'advienne
Ung si grand bien: et si ose affermer,
Que je debvroys craindre, que cela vienne,
Car j'ayme trop, quand on me veult aymer.

Le peu d'Amour, qui donne lieu à crainte,
Perdre vous faict le tant desiré bien:
Car par cela (Amy) je suis contraincte
De revocquer le premier propos mien:
Ne vous plaignez doncq', si vous n'avez rien,
Ou si pour bien, mal on vous faict avoir:
Car qui pour bien, pense mal recevoir,
Indigne il est d'avoir ung seul bon tour,
Voyre de plus sa maistresse ne veoir,
Puis que la peur triumphe de l'Amour.

Je n'ay pas dict, que je crains d'estre aymé,
J'ay dict sans plus, que je debvroys le craindre,
De peur d'entrer en feu trop allumé:
Mais mon desir ce debvoir vient estaindre,
Car je vouldroys à ton Amour attaindre,
Et tant t'aymer, que j'en fusse en tourment:
Qui ne sçayt doncq'Amour bendé bien paindre,
Me vienne veoir, il apprendra comment.

Jamais je ne confesseroys,
Qu'Amour d'Anne ne m'a sceu poindre:
Je l'ayme, mais trop l'aymerois,
Quand son cueur au mien vouldroit joindre.
Si mon mal quiers, m'Amour n'est moindre,
Ne moins prisé le Dieu, qui volle:
Si je suis fol, Amour m'affolle,
Et vouldroys, tant j'ay d'amytié,
Qu'aultant que moy elle fust folle,
Pour estre plus fol la moytié.

Mon second Roy, j'ay une Haquenée
D'assez bon poil, mais vieille comme moy:
A tout le moins long temps a, qu'elle est née,
Dont elle est foible, et son maistre en esmoy:
La paovre beste (aux signes, que je voy)
Dict, qu'à grand'peine ira jusqu'à Narbonne:
Si vous voulez en donner une bonne,
Sçavez comment Marot l'acceptera?
D'aussi bon cueur, comme la sienne il donne
Au fin premier, qui la demandera.

Laissons ennuy, maison de Marguerite,
Nostre Roy s'est devers nous transporte:
Quand il s'en va, son aller, nous despite,
Quand il revient, chascun est conforté:
Or vueille Dieu, s'il a rien apporté
Pour l'an nouveau à nostre souveraine,
Que soyt ung Filz, duquel soyt si tost pleine,
Qu'au mesme an pour nous puisse estre né,
A celle fin, que d'une seulle estreine
On puisse veoir tout ung peuple estreiné.

A l'approcher de la nouvelle année,
Nouvelle ardeur de composer m'a pris,
Non de la paix, ne de treve donnée:
Mais de Laval noble Dame de pris:
Sur ceste ardeur crainte d'estre repris
M'a dict, Marot, tays toy pour ton debvoir:
Car pour ce faire il te fauldroit avoir
Aultant de mains, aultant d'Espritz, et d'âmes,
Qu'il est de gens d'estime, et de sçavoir
Touts estimants Laval entre les Dames.

Prenons le cas, Cahors, que tu me doibves
Aultant, que doibt à son Maro Mantue:
De toy ne veulx, sinon que tu reçoyves
Mon second Roy d'ung cueur, qui s'esvertue,
Et que tu soys plus gaye, et mieulx vestue
Qu'aux aultres jours: car son Espouse humaine
Y vient aussi, que ton Marot t'ameine,
Lequel tu as filé, faict, et tissu:
Ces deux trop plus d'honneur te feront pleine
D'entrer en toy, que moy d'en estre yssu.

Au ciel n'y a ne Planette, ne Signe,
Qui si à poinct sceust gouverner l'Année,
Comme est Lyon la Cité gouvernée
Par toy, Trivulse, homme cler, et insigne.
Cela disons pour ta vertu condigne,
Et pour la joye entre nous demenée,
Dont tu nous as la liberté donnée,
La liberté des Thresors le plus digne.
Heureux Vieillard, les gros Tabours tonnants,
Le May planté, et les Fiffres sonnants
En vont louant toy, et ta noble race.
Or pense doncq, que sont noz vouluntés,
Veu, qu'il n'est rien, jusqu'aux arbres plantés,
Qui ne t'en loue, et ne t'en rende grâce.

Vous avez droit de dire sur mon âme,
Que le Bosquet ne vous pleust oncq si fort,
Car des qu'il a senty venir sa Dame
Pour prendre en luy sejour, et reconfort,
D'estre aggreable a mys tout son effort,
Et a vestu sa verte robbe neufve.
De ce sejour le Pau tout fier se treuve,
Les Rossignolz s'en tiennent angelicques,
Et trouverez (pour en faire la preuve)
Qu'au departir seront melencolicques.

Quand vous oyez, que ma Muse resonne
En ce Bosquet, qu'oyseaulx font resonner,
Vous vous plaignez, que rien je ne vous donne,
Et je me plainds, que je n'ay que donner,
Sinon ung cueur tout prest à s'addonner
A vos plaisirs. Je vous en fais doncq offre:
C'est le thresor le meilleur de mon coffre:
Servez vous en, si desir en avez.
Mais quel besoin est il, que je vous offre
Ce, que gaigner d'ung chascun vous sçavez?

Moys amoureux, moys vestu de verdure,
Moys, qui tant bien les cueurs fais esjouyr,
Comment pourras (veu l'ennuy, que j'endure)
Faire le mien de lyesse jouyr?
Ne prés, ne champs, ne Rossignolz ouyr
N'y ont pouvoir: quoy donc? je te diray:
Tant seullement fais Anne resjouyr,
Incontinent je me resjouiray.

Puis qu'au milieu de l'eaue d'ung puissant fleuve
Le vert Bosquet par feu est consumé:
Pourquoy mon cueur en cendre ne se treuve
Au feu sans eaue, que tu m'as allumé?
Le cueur est sec, le feu bien enflammé:
Mais la rigueur (Anne) dont tu es pleine,
Le veoir souffrir a tousjours mieulx aymé,
Que par la mort mectre fin à sa peine.

Tandis, que j'estoys par chemin,
L'estat sans moy print sa closture:
Mais (Sire) ung peu de Parchemin
M'en pourra faire l'ouverture:
Puis le Thresorier dit, et jure,
Si du Parchemin puis avoir,
Qu'il m'en fera par son sçavoir
De l'Or: c'est une grand'praticque:
Et ne l'ay encores sceu veoir
Dans les fourneaux du Magnificque.

Va tost Dixain solliciter la somme,
J'en ay besoing: pourquoy crains, et t'amuses?
Tu as affaire à ung deux foys Preudhomme,
Grand amateur d'Apollo, et des Muses:
Affin (pourtant) que de s'amour n'abuses,
Parle humblement, que mon zelle apperçoyve,
Et qu'en lisant, quelque plaisir conçoyve.
Mais de quoy sert tant d'admonnestement?
Fais seullement, que si bien te reçoyve,
Que recevoir je puisse promptement.
Adolescents, qui la peine avez prise
De m'enrichir de loz non merité,
Pour en louant dire bien verité,
Laissez moy là: et louez moy Loyse.
C'est le doulx feu, dont ma Muse est esprise,
C'est de mes vers le droit but limité:
Haulsez la doncq en toute extremité:
Car bien prisé me sens, quand on la prise.
Et n'enquerez, dequoy louer la fault:
Rien qu'amytié en elle ne deffault:
J'y ay trouvé amytié à redire.
Mais au surplus escripvez hardiment
Ce, que vouldrez: faillir aulcunement
Vous ne sçauriez, sinon de trop peu dire.

Fille, qui prends fascheux mary,
Ce disoit Alix à Colette,
Aura tousjours le cueur marry,
Et mieulx vauldroit mourir seullette.
Il est vray, dict sa soeur doulcette:
Mais contre ung fascheux endormy,
La vraye, et certaine recepte
Ce seroit de faire ung amy.

Tant que le bleu aura nom loyauté,
Si on m'en croyt, il vous sera osté:
J'entends osté, sans jamais le vous rendre.
Mais quand voyrrez conclud, et arresté,
Que bleu sera nommé legiereté,
Vous le pourrez à l'heure bien reprendre.

Amy Cravan, on t'a faict le rapport
Depuis ung peu, que j'estoys trespassé:
Je prie à Dieu, que le Diable m'emport,
S'il en est rien, ne si j'y ay pensé.
Quelcque ennemy a ce bruyt avancé,
Et quelcque amy m'a dict, que mal tu te portes.
Ce sont deux bruyts de differentes sortes.
Las, l'ung dict vray: c'est ung bruyt bien maussade.
Quant à celluy, qui a faict l'ambassade
De mon trespas, croy moy qu'il ment, et mort:
Que pleust à Dieu que tu fusses malade
Ne plus, ne moins, qu'à present je suis mort.

Il fut un bruyt, ô Marot, qu'estois mort,
Et ce faulx bruyt un menteur asseura:
L'un d'un costé se plaignoit de la mort,
Faisant regret qui longuement dura.
L'aultre par vers piteux la deplora,
Jectant souspirs de dur gemissement.
Moy de grand dueil plorant amerement,
Duquel estoit ma triste âme saisie:
Las, dis je, mort est nostre amy Clement,
Morte doncq'est Françoyse poësie.

Puis que les vers, que pour toy je compose
T'ont fait tancer, Anne ma soeur, m'amye,
C'est bien raison que ma main se repose.
Ce que je fais: ma plume est endormye,
Ancre, papier, la main pasle, et blesmye
Reposent touts par ton commandement:
Mais mon esprit reposer ne peult mye,
Tant tu me l'as travaillé grandement.
Pardonne doncq à mes vers le tourment
Qu'ilz t'ont donné: et (ainsi que je pense)
Ilz te feront vivre eternellement:
Demandes tu plus belle recompense?
 
TITRE Le troisième livre

DE PEU ASSEZ a cil, qui se contente:
De prou n'a riens celluy, qui n'est content.
Estre content de peu est une rente
Qui vault aultant qu'or, ny argent contant.
Ce n'est pas tout s'esjouir en comptant
Force ducatz, si le desir ne cesse.
Qui en desir temperé est constant,
Il peut dire, qu'il a vraye richesse.
Contentement passe richesse

Peu de Villons en bon savoir,
Trop de Villons pour decevoir.

Si en Villon on treuve encor à dire,
S'il n'est reduict ainsi qu'ay pretendu,
A moy tout seul en soyt le blasme (Sire)
Qui plus y ay travaillé qu'entendu.
Et s'il est mieulx en son ordre estendu
Que paravant, de sorte qu'on l'en prise,
Le gré à vous en doibt estre rendu,
Qui fustes seul cause de l'entreprise.

De la Sorbonne ung docteur amoureux
Disoit ung jour à sa dame rebelle:
Ainsi que font tous aultres langoreux,
Je ne peux rien meriter de vous, belle.
Puis nous prescha que la vie eternelle
Nous meritons par oeuvres, et par dictz:
Arguo sic, si magister Lourdis
De sa Catin meriter ne peult rien,
Ergo ne peult meriter Paradis:
Car pour le moins Paradis la vault bien.

Le Roy, aymant la decoration
De son Paris, entre aultres biens ordonne
Qu'on y batisse avec proportion:
Et pour ce faire, argent, et conseil donne.
Maison de ville y construict belle, et bonne,
Les lieux publics devise tous nouveaulx,
Entre lesquelz au meillieu de Sorbonne
Doibt, ce dict on, faire la place aux veaux.

Recipe assis sur ung banc,
De Meance le bon jambon
Avec la pinte de bon vin blanc
Ou de claret, mais qu'il soit bon.
Boire souvent de grand Randon,
Le doz au feu, le ventre à table,
Avant partir de la maison,
Cest opiate est prouffitable.
A vostre disner userez
De viandes creuses et legieres,
Beuf ne mouton ne mangerez,
Car ce sont trop dures matieres,
Connils, Perdrys soubz les poppieres,
Passerez aussi Perdriaulx,
Fuyez vyeulx oyseaulx de Riviere,
Et mangez force faisandeaulx.
Ne dormez point apres disner,
Car le dormir est dangereulx,
Et quand en viendra au souper,
Beuvez des vins delicieulx,
Puis apres, entre deux lincieux,
Allez reposer vostre teste:
Continuez ung an ou deux,
De trois mois ne mourrez de peste.

En l'eau, en l'eau, ces folz seditieux,
Lesquelz, en lieu des divines parolles,
Preschent au peuple ung tas de monopoles
Pour esmouvoir debatz contentieux.
Le Roy leur est ung peu trop gratieux:
Que n'ha il mys à bas ces testes folles
En l'eau.
Ilz ayment tant les vins delicieux
Qu'on peult nommer cabaretz leurs escholles
Mais refroidir fauldroit leurs chauldes colles,
Par rebours de ce qu'ilz ayment myeulx,
En l'eau.

Au feu, en l'eau, en l'air ou en la terre,
Soient pris et mis ces folz predicateurs,
Qui vont preschant sedition, et guerre,
Entre le peuple et les bons precepteurs.
Ilz ont esté trop long temps seducteurs,
Et mis le monde en trouble, et desarroy.
Mais Dieu de grâce ha voulu, que le Roy
Aye entendu leur sophistic parler,
Qui les fera punir selon la loy,
Au feu, en l'air, en la terre, ou en l'air.

Tous les sermens que femme peult jurer
A son amy quand elle est accusée,
Tous les propos que jeunesse abusée
Presente au cueur doubteux pour l'asseurer,
Ont ilz puissance à faire meme durer
Et divertir mon malheureux soucy?
Non: car j'ay veu son mary murmurer
Souvent de moy qu'elle juroit ainsi.

Sus, quatre vers, partez en haste
De par Marot dire à levrault,
Si la mort ne l'a mys en paste,
Qu'il le veult veoir, car il le vault.

Pres de ton cueur plus dur que dyamant
Je suis logé, trescher amy Clement.
Comme si j'eusse la haulte mer passée,
Suys eslongné de ta bonne pensée:
Veu que tu es mon voisin de si pres,
Je m'esbahys si ne fays tes apprestz
Pour de promesse te venir acquicter:
Si quicté m'as, me convient te quicter.
Marot à Robinet
Tu es logé au cabinet
De mon cueur, amy Robinet,
T'advisant que point ne te quicte:
Mais puis qu'il fault que je m'acquite,
A ce soir me trouveras prest.
Ce pendant faiz doncques apprest
De vin sur la langue trotant,
Et de soif pour boire d'autant.

Veu que suys né en povreté amere,
Moult haultement apparenté me voy:
Car une Royne excellente est ma mere:
Loué soit Dieu, duquel vient cest envoy.
D'un mesme pain vivons en bonne foy,
Voyre, et combien que je luy obtempere,
Son frere suys du costé du grand pere.
Que dictes vous, dois je vivre en esmoy?
Allez caphars de rage et de vipere,
Elle n'est pas votre seur comme à moy!

Il pleut au Roy, l'ung de ces jours passez,
De commander que j'eusse de l'argent.
Advis me fut que c'estoit bien assez
Et que n'estoys desjà plus indigent.
A pourchasser n'ay esté negligent,
Et toutesfois je ne suis satisfaict.
Le Roy le veult, c'est raison qu'il soit faict:
Il vous plaira doncq commander par lectre
Que son vouloir sortisse son effect,
Et vous ferez ung oeuvre de grant maistre.

Qu'esse qu'Huban? c'est beaulté naturelle
Et grand vertu en forme corporelle.
Qu'esse qu'Huban? du Seigneur un chef d'oeuvre
Mys icy bas, lequel il nous descoeuvre.
Qu'esse qu'Huban? c'est un jardin et clost
Où tout sçavoir veritable est enclost.
Qu'esse qu'Huban? affin que le vous dye
Tout en un mot, c'est la cyclopedie
Et de tous artz liberaulx le registre
Que le Seigneur a voulu faire, et tistre,
Pour nous monstrer sa vertu planctureuse.
Voilà que c'est qu'Huban, la bien heureuse:
Heureuse dy, quar il n'est femme au monde
En qui vertu plus qu'en icelle habonde.

Quant la vertu congneut que la fortune
Me conseilloit d'abandonner la France,
Elle me dit: cherche terre opportune
Pour mon recueil, et pour ton asseurance.
Incontinent, dame, j'euz esperance
Qu'il feroit bon devers toy se retraire,
Qui tous enfans de vertu veulx attraire
Pour decorer ta maison sumptueuse,
Et qui plaisir ne prendrois à ce faire,
Si tu n'estoys toy mesme vertueuse.

Mes amys, j'ay changé ma dame,
Une autre a dessus moy puissance:
Née deux foys de nom, et d'âme,
Enfant de Roy par sa naissance,
Enfant du ciel par congnoissance
De celluy qui la saulvera:
De sorte quant l'autre saura
Comment je l'ay telle choysie,
Je suis tout seur qu'elle en aura
Plus d'aise que de jalousie.

Me souvenant de tes grâces divines,
Suis en douleur, princesse, à ton absence:
Et si languy quant suis en ta presence,
Voyant ce lys au milieu des espines.
O la doulceur des doulceurs feminines!
O cueur sans fiel! ô race d'excellence!
O dur mary remply de violence,
Qui s'endurcist pres des choses benignes.
Si seras tu de la main soustenue
De l'Eternel; comme chere tenue,
Et tes nuysans auront honte, et reproche.
Courage, doncq: en l'air je voy la nue
Qui çà, et là s'escarte, et diminue,
Pour faire place au beau temps, qui s'approche.

Plaise au Roy me faire payer
Deux ans d'absence de mes gaiges,
Tant seullement pour essayer,
Apres que l'on s'est veu rayer,
Combien sont doulx les arreraiges.
J'en chasseray tous les oraiges
Qui loing de vous m'ont faict nager,
Et sauray gré à mes contraires,
Qui, cuydans troubler mes affaires,
M'auront fait si bon mesnager.

Paris, tu m'as fait mainctz alarmes,
Jusqu'à me poursuivre à la mort.
Je n'ay que blasonné tes armes:
Ung ver, quant on le presse, il mord.
Encor la coulpe m'en remord.
Ne sçay de toy qu'il en sera:
Mais de nous deux le dyable emport
Celluy qui recommencera.

Ce nouvel an, Françoys, où grâce abonde,
M'a fait present de plaine liberté:
Il m'a ouvert pour estrene le monde
Dont l'occident deux ans clos m'a esté.
Et pourtant j'ay d'estrener protesté
Le monde ouvert, et mon Roy valeureux.
Je donne au roy ce monde plantureux:
Je donne au monde ung tel prince d'eslite,
Affin que l'un vive en paix bien heureux,
Et que l'autre ayt l'estrene qu'il merite.

C'est à Françoys en armes tressavant
De faire prendre aux ennemys carriere,
C'est à Françoys de marcher plus avant,
C'est à Cesar de retourner arriere:
Car mieulx que luy Françoys rompt la barriere,
Laquelle nuyst à plus oultre entreprendre.
Va donc Cesar, va patience prendre:
Prendre ne peulx aussy bien ung fort lieu.
Tu rends Hedin: nous ne voulons entendre
A rendre rien, synon grâces à Dieu.

L'un s'est veu pris, non plusieurs fois, mais une,
En plain conflict, faisant aspres effortz.
L'autre deux foys n'a eu courage, fors
Fuyr de nuyct, sans craindre honte aucune.
L'un fut en camp, exemple de fortune,
L'autre ung patron de vrays actes tres ords.
L'un par sa prise a perdu des tresors,
L'autre l'honneur, trop plus cher que pecune.
L'un a fort bras: du pied l'autre est expert.
L'un veult user de puissance en appert:
L'autre en secret maulx infiniz conspire.
Quant tout est dit (pour ce qu'il vault, et sert):
D'estre chez luy à croppir il dessert,
Et cestuy cy deust manier l'empire.

La devise de l'empereur
D'ambition le fait noter,
Et si est foible conquereur
Pour ceulx à qui se veult frotter
Son "plus oultre" luy fault oster,
Si aultrement ne s'en acoustre:
Car qui reculle doit porter
"Plus arriere", non pas "plus oultre".

Si je fais parler ung vallet,
Sagon fera parler ung page:
Si je pains le premier fueillet,
Sagon painct la premiere page:
Si je postille mon ouvraige,
Sagon tout ainsy vouldra faire.
Quant tout est dit, veu son affaire,
Je trouve que le babouyn
Ne fait rien, sinon contrefaire,
Comme vray singe, ou sagouyn.

Icy est le Perron,
D'amour loyalle, et bonne:
Ou maint coup d'esperon
Et de glaive se donne.
Ung Chevalier Royal
Y a dressé sa tente:
Et sert de cueur loyal
Une Dame excellente.
Dont le nom gracieux
N'est jà besoing d'escrire:
Il est escript aux cieulx,
Et de nuyct se peult lire.
Cest endroict, et forest,
Nul Chevalier ne passe,
Sans confesser qu'elle est
Des Dames l'oultrepasse.
S'il en doubte, ou debat,
Point ne fault qu'il presume
S'en aller sans combat.
C'est du lieu la coustume.

Voicy le Val des constans amoureux,
Où tient le parc l'Amant chevalereux,
Qui n'ayma onc, n'ayme, et n'aymera qu'une.
D'icy passer n'aura licence aucune
Nul Chevalier, tant soit preux, et vaillant,
Si Ferme amour est en luy deffaillant.
S'il est loyal, et veult que tel se treuve,
Il luy convient lever, pour son espreuve
Ce Marbre noir: et si pour luy trop poise,
Chercher ailleurs son advanture voise.

Tous chevaliers de queste avantureuse,
Qui de venir au sejour vous hastez,
Où loyauté tient sa cour plantureuse,
Et y depart ses guerdons souhaitez,
Ne passez outre, et si vous arestez:
Jouster vous fault, et monstrer la vaillance
Qui est en vous, et d'espée et de lance,
Ou franchement que vous me consentez
Que celle à qui j'ay voué mon service
Non seulement n'a macule ne vice,
Ne rien en elle, ou tout honneur n'abonde,
Mais est la plus parfaite de ce monde.

Le Chevalier sans peur, et sans reproche,
Se tient icy: qu'aucun ne s'en aproche,
S'il n'est en point de jouster à oultrance
Pour soustenir la plusbelle de France.
Qui de passer aura cueur, ou envie,
Conte de mort peu face, et moins de vie.

Vous chevaliers errans, qui desirez honneur,
Voyez le mien Perron où maintiens loyauté
De tous parfaitz amans, et soustiens le bon heur
De celle qui conserve en vertu sa beauté:
Parquoy je veux blasmer de grand'desloyauté
Celuy qui ne vouldra donner ceste asseurance,
Qu'au demourant du monde on peult trouver bonté
Qu'on deust autant priser que sa moindre science.

C'est pour la souvenance d'une
Que je porte ceste devise,
Disant que nulle est souz la Lune
Où tant de valeur soit comprise.
A bon droit telle je la prise,
Et de tous doit estre estimée
Qu'il n'en est point, tant soit exquise,
Qui soit si digne d'estre aymée.
Si quelqu'un d'audace importune
Le contraire me veult debatre,
Fault qu'il essaye la fortune
Avecques moy de se combatre.

Toy noble esprit qui veulx chercher les Muses,
En Parnasus (croy moy) tu monteras:
De les trouver sur le mont tu t'amuses,
Dont, si m'en croys, au Val t'arresteras:
Là d'Helicon la fontaine verras,
Et les neuf soeurs Muses bien entendues,
Qui, puis un peu (ainsi le trouveras)
Du Mont Parnase, au Val sont descendues.

Toy noble esprit, qui vouldras t'arrester
Et aucun Val, pour les neuf Muses veoir,
Et tous tes sens de nature apprester,
Pour aucun fruict de leur science avoir,
Ne pense pas un tel bien recevoir
D'un Val en friche, où ces Soeurs ont trouvé
Nouveau Vassal: mais s'il est abreuvé
De la liqueur qui par Marot distille
De Parnasus, lors sera esprouvé
Combien tel Mont peult un Val faire utile.

Celle qui porte un front cler et serain,
Semblant un Ciel, où deux Planetes luysent:
En entretien, grâce, et port souverain,
Les autres passe autant qu'argent l'erain,
Et tous ces poinctz à l'honorer m'induysent.
Les escrivains qui ses vertus deduysent
La nomment tous ma Dame de l'Estrange:
Mais veu la forme, et la beauté qu'elle a,
Je vous supply, compaignons, nommez la
Doresnavant ma Dame qui est Ange.

Lors que (Cesar) Paris il te pleut veoir,
Et que pour toy la Ville estoit ornée,
Un jour devant il ne feit que pleuvoir,
Et l'endemain claire fut la journée:
Si donc faveur du Ciel te fut donnée,
Cela, Cesar, ne nous est admirable:
Car le Ciel est, comme par destinée,
Tout coustumier de t'estre favorable.

Incontinent que Viscontin mourut,
Son âme entra au corps d'une Calendre:
Puis de plein vol vers le Roy s'en courut,
Encor un coup son service reprendre:
Et pour mieulx faire à son maistre comprendre
Que c'est luy mesme, et qu'il est revenu,
Comme on l'ouyt parler gros, et menu,
Contrefaisant d'hommes geste et faconde,
Ores qu'il est Calendre devenu,
Il contrefaict tous les Oyseaulx du monde.

Un gros Prieur son petit fils baisoit,
Et mignardoit au matin en sa couche,
Tandis rostir sa Perdrix on faisoit:
Se leve, crache, esmeutit, et se mouche:
La Perdrix vire: Au sel de broque en bouche
La devora, bien sçavoit la science:
Puis quand il eut prins sur sa conscience
Broc de vin blanc, du meilleur qu'on eslise:
Mon Dieu, dit il, donne moy patience,
Qu'on a de maulx, pour servir saincte Eglise!

On dira ce que l'on voudra
Du Lyon, et de sa cruauté:
Tousjours, ou le sens me fauldra,
J'estimeray sa privaulté:
J'ay trouvé plus d'honnesteté,
Et de noblesse en ce Lyon,
Que n'ay pour avoir frequenté
D'autres bestes un million.

Puis qu'il convient pour le pardon gaingner
De tous pechez faire confession,
Et pour d'enfer l'esprit esloingner
Avoir au cueur ferme contrition,
Je te supply fais satisfa[c]tion
Du povre cueur qu'en peine tu retiens,
Ou si le veulx en ta possession,
Confesse donc mes pechez et les tiens.

Ton vieil Cousteau, Pierre Marrel, rouillé,
Semble ton Vit, jà retraict et mouillé:
Et le Fourreau tant laid où tu l'engaines,
C'est que tousjours a aymé vieilles Gaines:
Quant à la corde à quoy il est lyé,
C'est qu'attaché seras, et maryé:
Au Manche aussi de Corne congnoit on
Que tu seras cornu comme un Mouton:
Voylà le sens, voylà la prophetie
De ton Cousteau, dont je te remercie.

Martin estoit dedans un boys taillis
Avec Alix, qui par bonne maniere
Dit à Martin: le long de ces Pallis
T'amye Alix d'amour te faict priere:
Martin dit lors, s'il venoit par derriere
Quelque lourdault, ce seroit grand vergongne:
Du cul (dit elle) vous ferez signe: Arriere,
Passez chemin, laissez faire besongne.

Si j'ay comptant un beau Cheval payé,
Il m'est permis de dire qu'il est mien:
Qu'il ha beau trot, que je l'ay essayé:
En ce faisant cela me faict grand bien.
Donques si j'ay payé comptant et bien
Celle qui tant soubz moy le cul leva,
Il m'est permis de vous dire combien
Elle me couste, et quel emble elle a.

Ains que me veoir en lisant mes escripts
Elle m'ayma, puis voulut veoir ma face.
Si m'a veu noyr, et par la barbe gris,
Mais pour cela ne suis moins en sa grâce.
O gentil cueur, Nymphe de bonne race,
Raison avez: car ce corps jà grison
Ce n'est pas moy, ce n'est que ma prison.
Et aux escripts dont lecture vous feistes,
Vostre bel oeil (à parler par raison)
Me veit trop mieulx, qu'à l'heure que me veistes.

Si le loysir tu as, avec l'envie
De faire un tour icy pres seulement,
Je te rendray bon compte de ma vie,
Depuis le soir qu'euz à toy parlement:
Ce soir fut court: mais je sçay seurement
Que tu en peulx donner un par pitié,
Qui dureroit dix fois plus longuement,
Et sembleroit plus court de la moytié.

Quant tu vouldras, le loysir et l'envie
Dont me requiers sera bien tost venue,
Et de plaisir seray toute ravie
Lors me voyant de toy entretenue:
Le souvenir de ta grâce congneue
Du soir auquel j'euz à toy parlement,
Souvent me faict par amour continue
A voir desir de recommencement.

Cesse, Crassus, de fortune contraindre,
Qui grand tresor ne veult m'estre ordonné:
Suffise toy qu'elle ne peult estaindre
Ce nom, ce bruit, que vertu m'a donné.
C'est à Françoys, ce grand Roy couronné
A m'enrichir. Quant aux escus deux mille
Que m'assembler ne trouves difficile
D'autant d'amys, en vérité je tien
Qu'il n'y a chose au Monde plus facile,
Si tous avoient semblable cueur au tien.

Sans fin (paovre sot) tu t'amuses
A vouloir complaire aux Neuf muses:
Mais tu es si lourd, et si neuf,
Que tu en fasches plus de neuf.

Ysabeau, ceste fine mousche,
Clavier (tu entens bien Clément)
Je sçay que tu sçayz qu'elle est lousche,
Mais je te veulx dire comment:
Elle l'est si horriblement,
Et de ses yeux si mal s'acoustre,
Qu'il vauldroit mieulx, par mon serment,
Qu'elle feust aveugle tout oultre.

J'ay une lettre entre toutes eslite.
J'ayme ung pais, et ayme une chanson:
N est la lettre, en mon cueur bien escripte,
Et le païs est celuy d'Alençon.
La chanson est (sans en dire le son):
Alegez moy, doulce, plaisant brunette.
Elle se chante à la vieille façon:
Mais c'est tout ung, la brunette est jeunette.

Une dame du temps passé
Vey n'agueres entretenuë
D'ung vieil gentilhomme cassé
Qui avoit la barbe chenuë:
Alors la souhaytastes nuë
Entre ses braz: mais puis qu'il tremble,
Et puis que morte elle resemble,
Monsieur, si pitié vous remord,
Ne les faictes coucher ensemble,
De peur qu'ilz n'engendrent la Mort.

Puis que voyons à la Court revenuë
Tallard, la fille à nulle autre seconde,
Confesser fault, par sa seule venue,
Qu[e] les Espritz reviennent en ce monde:
Car rien qu'Esprit n'est la petite blonde.
Esprit qui point aux autres ne ressemble,
Veu que de peur, s'ilz reviennent, on tremble.
Mais cestuy cy n'espovente ne nuyt.
O esprit donc, bon feroit, ce me semble,
Avecques toy rabaster toute nuict.

Plus ne suis ce que j'ay esté,
Et ne le sçaurois jamais estre.
Mon beau printemps, et mon esté,
Ont faict le sault par la fenestre.
Amour, tu as esté mon maistre,
Je t'ay servy sur tous les Dieux.
O, si je povois deux fois naistre,
Comment je te serviroys mieulx!

Ne menez plus tel desconfort,
Jeunes ans sont petites pertes.
Vostre eage est plus meur, et plus fort,
Que ces jeunesses mal expertes.
Boutons serrez, Roses ouvertes,
Se passent trop legierement.
Mais du Rosier les fueilles vertes
Durent beaucoup plus longuement.

Pourquoy voulez tant durer,
Ou renaistre en florissant eage?
Pour aymer, et pour endurer,
Y trouvez vous tant d'advantage?
Certes, celuy n'est pas bien sage,
Qui quiert deux fois estre frappé,
Et veult repasser ung passage
Dont il est à peine eschappé.

Le cler Soleil par sa presence efface,
Et faict fuyr les tenebreuses nuyctz.
Ainsi pour moy (Anne) devant ta face
S'en vont fuyant mes langoureux ennuictz.
Quant je te voy, je suis bien d'autre sorte.
Dont vient cela? savoir je ne le puis,
Si n'est d'Amour, Anne, que je te porte.

Malheureux suis, ou à malheureux maistre,
Qui tant de fois sur moy a desiré
Qu'aupres de luy sa Deesse peust estre,
Par qui long temps Amour l'a martyré.
Or elle y est. Mais ce Dieu a tiré
Dedans son cueur autre flesche nouvelle.
Mon maistre (helas) voyez chose cruelle:
Car d'un costé vostre desir m'advient,
De l'autre non. Car je porte avec elle
Ung autre amy qui vostre place tient.

Lorsque la peur aux talons met des esles,
L'homme ne sçait où s'en fuyr, ne courre:
Si en Enfer il sçait quelques nouvelles
De sa seurté, au fin font il se fourre:
Puis peu à peu sa peur vient à escourre,
Ailleurs s'en va. Syre, j'ay faict ainsi:
Et vous requiers de permettre qu'icy,
A seurté, service je vous face.
Puny assez, je seray en soucy
De ne plus voir vostre Royalle face.

Charles, mon fils, prenez courage,
Le beau temps vient apres l'orage,
Apres maladie santé.
Dieu a trop bien en vous planté
Pour perdre ainsi son labourage.

Si mon Seigneur, mon Prince, et plus que Pere,
Qui des François FRANCOYS premier se nomme,
N'estoit point Roy de sa France prospere,
Ne Prince avec, mais simple Gentil-homme:
J'irois avant dix fois par delà Rome,
Que j'en suis loing, cercher son accointance,
Pour sa vertu qui plus fort le couronne
Que sa forune et Royalle prestance.
Mais souhaiter cas de telle importance
Seroit vouloir mon bien particulier,
A luy dommage, et tort faict à la France,
Qui a besoing d'ung Roy tant singulier.

Fuyez, fuyez (ce conseil je vous donne)
Fuyez le fol qui à tout mal s'adonne,
Et dont la mere en mal jour fut enceinte.
Fuyez l'infame, inhumaine personne,
De qui le nom si mal cymbale et sonne
Qu'abhorré est de toute oreille sainte.
Fuyez celuy qui, sans honte ne crainte,
Compte tout hault ses vices hors d'usance,
Et en faict gloire (et y prend sa plaisance):
Qui s'aymera, ne le frequente donq.
O malheureux, de perverse naissance:
Bienheureux est qui fuit ta congnoissance,
Et plus heureux, qui ne te congneut onq.

Pour l'interest de mon premier Dizain,
Par ce second, rien autre ne demande
Que recevoir un quatrain ou sizain
Forgé par vous. Si je fais ma demande,
En jugement j'en auray telle amende,
Que le tarder vous sera dommageable.
A mon advis, il n'est pas raisonnable
Que pour tel cas en proces l'on procede:
Pource vous pri'faire change semblable
Que feit Glaucus avec Diomede.

Quand devers moy tes escritz sont venuz,
Gentil d'esprit, et Galland de nature,
Je les ay prins de la main de Venus
Comme forgez, et livrez par Mercure.
J'ay reveré doucement ta facture,
Et ce qu'as sceu de ton sens inventer.
Or tu te peux en mon endroit vanter
Que de rythmer tu triomphes, et fais rage
Et mon esprit s'en doit bien contenter,
Veu que content serois du seul message.

Pensant en moy trouver l'or souverain
De rimasser, bien coucher, bien escrire,
Tu trouveras ce qu'est plus bas qu'erain,
Si bon vouloir pour or ne peult souffire.
Certes, c'est toy qui ne peux esconduire
Les beaux thresors des Muses, et des Dieux:
Tes vers latins font resonner les cieux,
Et en rythmant ce que ta plume couche,
Sera veu or luysant et precieux,
Si l'on en croit à ma naïve touche.

Voyez l'histoire (ô vous, nobles espritz)
Par laquelle est toute aultre precellée,
Avec la fleur, le fruict y est compris
D'antiquité, toute renouvellée,
Qui par trop d'ans vous eust esté celée,
Si le franc Roy ne vous en eust fait part.
Riches sont ceulx à qui leur Roy depart
Plus beaulx tresors qu'argent à grosses sommes:
Et bien merite avoir histoire apart
Qui telle histoire offre aux yeulx de ses hommes.

Si sçavoir veulx les rencontres plaisantes
Des saiges vieulx, faittes en devysant,
O tu, qui n'as lettres à ce duysantes,
Grâces ne peulx rendre assez suffisantes
Au tien Macault, ce gentil traduysant.
Car en ta langue orras (icy Lysant)
Mille bons motz propres à oindre, et poindre,
Ditz par les Grecz, et Latins. T'advisant,
Si bonne grâce eurent en bien disant,
Qu'en escryvant Macault ne l'a pas moindre.

Des bons propoz cy dedans contenuz,
Rends à Plutarque (ô Grec) ung grand mercy.
Soyez (Latins) à Erasme tenuz,
Qui vous a tout traduit et esclercy.
Tous les Françoys en doivent faire ainsi
Au translateur. Car en ce livre aprenent
De bon sçavoir autant, quant à cecy,
Que les Latins, et les Grecz en comprenent.

Si le Roy seul, sans aucun y commettre,
Met tout l'estat de sa maison à poinct:
Le cueur me dict que luy, qui m'y fit mettre,
M'y remettra, et ne m'ostera point.
Crainte d'obli pourtant au cueur me poingt,
Combien qu'il ayt la memoire excellente:
Et n'ay pas tort. Car si je perds ce poinct,
A Dieu command le plus beau de ma rente.
Or doncques soit sa majesté contente
De m'y laisser en mon premier arroy,
Soit de sa chambre, ou sa loge, ou sa tente,
Ce m'est tout un, mais que je sois au Roy.

Frere Thibaut, pour souper en quaresme,
Fait tous les jours sa Lamproye rostir,
Et puys, avec une couleur fort blesme,
En plaine chaire il nous vient avertir
Qu'il jeusne bien, pour sa chair amortir,
Tout le quaresme en grand devotion,
Et qu'autre chose il n'a, sans point mentir,
Qu'une rostie à sa colacion.

Le cours du ciel qui domine icy bas
Semble vouloir, par estime commune,
Cest an present demonstrer maints debatz,
Faisant changer la couleur de la Lune,
Et du Soleil la vertu clere en brune.
Il semble aussi par monstres orgueilleux
Signifier cest an fort perilleux:
Mais il dev[r]oit, faisant tousjours de mesme,
Et rendant l'an encor'plus merveilleux,
Nous envoyer eclipse de quaresme.

Un usurier à la teste pelée
D'un petit blanc acheta un cordeau
Pour s'estrangler, si par froide gelée
Le beau bourgeon de la vigne nouveau
N'estoit gasté. Apres ravine d'eau,
Selon son vueil, la gelée survint:
Dont fut joyeux: mais comme il s'en revint
En sa maison, se trouva esperdu
Voyant l'argent de son licol perdu
Sans profiter: sçavez vous bien qu'il fit?
Ayant regret de son blanc, s'est pendu
Pour mettre mieulx son licol à profit.

Un advocat jouoit contre sa femme
Pour un baiser, que nommer n'oserois.
Le jeu dist tant et si bien à la Dame
Que dessus luy gaigna des baisers troys.
Or ça, dist elle (amy), à ceste fois
Jouons le tout pendant qu'estes assis.
Quoy, respond il, le tout, ce seroient six,
Qui fourniroit à un si gros payement?
Alors son clerc de bon entendement
Luy dist, ayant de sa perte pityé,
Ayez bon cueur, monsieur,certainement
Je suys content d'en estre de la moytié.

Un lieutenant vuidoit plus voluntiers
Flacons de vin, tasses, verres, bouteilles,
Qu'il ne voyoit procez, sacz ou papiers
De contreditz, ou cautelles pareilles:
Et je luy diz: Teste digne d'oreilles
De Pampre verd, pourquoy as fantasie
Plus à t'emplir de vin, et malvoysie,
Qu'en bien jugeant aquerir los, et gloire?
D'espices (dist la face cramoysie)
Friant je suis, qui me causent le boyre.

Le Moyne un jour jouant sus la riviere
Trouva la vieille en lavant ses drapeaux,
Qui luy monstra de sa cuisse heronniere
Un feu ardant où joignoient les deux peaux.
Le Moyne eut cueur, leve ses oripeaux:
Il prend son chose, et puis, s'aprochant d'elle,
Vieille, dist il, allumez ma chandelle!
La vieille lors, luy voulant donner bon,
Tourne son cul, et respond par cautelle:
Aprochez vous, et souflez au charbon.

T'esbahys tu dont point on ne souspire
Et qu'on rit tant? qui se tiendroit de rire?
De voir par force à present estre doux
L'amy de nul, et l'ennemy de tous.

Ces jours passez, je fus chez la Normande,
Où je trouvay Annette et Marguerite.
Annette est grasse en bon poinct, belle et grande,
L'autre est plus jeune, et beaucoup plus petite.
Annette assez m'embrace, et solicite:
Mais Marguerite eut de moy son plaisir.
La grande en fut, ce croy je, bien despite:
Mais de deux maux le moindre on doit choisir.

Veux tu, vieille ridée, entendre
Pourquoy je ne te puis aymer?
Amour, l'enfant mol, jeune, et tendre,
Tousjours le vieil sang trouve amer.
Le vin nouveau fait animer
Plus l'esprit que vieille boisson,
Et puis l'on n'oit bien estimer
Que jeune chair, et vieux poisson.

Celuy qui dit bon ton tetin
N'est mensonger, mais veritable:
Car je t'asseure, ma Catin,
Qu'il m'est tresbon, et agreable.
Il est tel, et si profitable
Que si du nez hurtoit quelqu'un,
Contre iceluy (sans nulle fable)
Il ne se feroit mal aucun.

Messire Jan, confesseur de fillettes,
Confessoit Janne, assez belle, et jolye,
Qui, pour avoir de belles oreillettes,
Avec un moyne avoit fait la folie.
Entre autres points, messire Jan n'oublye
A remonstrer cest horible forfait:
Las, disoit il, m'amye qu'as tu fait?
Regarde bien le poinct où je me fonde:
Cet homme, alors qu'il fut Moyne parfait,
Perdit la veuë, et mourut quant au monde.
N'a tu point peur que la terre ne fonde
D'avoir couché avec un homme mort?
De cueur contrit, Janne ses levres mord:
Mort, ce dist elle, enda, je n'en croy rien.
Je l'ay veu vif depuis ne sçay combien,
Mesmes alors qu'il eut à moy affaire:
Il me bransloit, et baisoit aussi bien
En homme vif comme vous pourriez faire.

Un Cordelier d'une assez bonne mise
Avoit gaigné à je ne sçay quel jeu
Chausses, pourpoint, et la belle chemise.
En cest estat son hostesse l'a veu,
Qui luy a dit: vous rompez vostre veu.
Non, non, respond ce gracieux records,
Je l'ay gaigné au travail de mon corps,
Chausses, chemise, et pourpoint pourfilé.
Puis dist (tirant son grand tribard dehors):
Ce beau fuzeau a tout fait et filé.

L'autre jour un amant disoit
A sa maistresse, en basse voix,
Que chascun coup qu'il luy faisoit
Luy coustoit deux escuz, ou troys:
Elle y contredist. Toutesfois,
Ne pouvant le cas denier,
Luy dist: faites le tant de foys
Qu'il ne vous couste qu'un denier.

Ma dame, je vous remercie
De m'avoir esté si rebourse.
Pensez vous que je m'en soucye,
Ne que tant soit peu m'en courrousse?
Nanny, non. Et pourquoy? et pour-ce
Que six escuz sauvez m'avez,
Qui sont aussi bien en ma bourse,
Que dans le trou que vous sçavez.

Le petit Pierre eut du juge option
D'estre conjoint avec sa Damoyselle,
Ou de soufrir la condamnation
D'excommunie, et censure eternelle:
Mais mieux ayma, sans dire j'en appelle,
Excommunie et censure eslire,
Que d'espouser une telle femelle,
Pire trop plus qu'on ne pourroit escrire.

Nanny desplaist, et cause grand soucy
Quand il est dit à l'amy rudement:
Mais quand il est de deux yeux adoucy
Pareilz à ceux qui causent mon tourment,
S'il ne raporte entier contentement,
Si monstre il bien que la langue pressée
Ne respond pas le plus communement
De ce qu'on dit avecques la pensée.

Un ouy mal acompagné
Ma triste langue profera,
Quand mon cueur, du corps eslongné,
Du tout à vous se retira.
Lors à ma langue demoura
Ce seul mot, comme triste, ouy.
Mais si mon cueur plus resjouy
Avoit sur vous ce point gaigné,
Croyez que dirois un ouy
Qui seroit mieux acompagné.

Pour tous souhaitz ne desire en ce monde
Fors que santé, et tousjours mile escuz.
Si les avois, je veux que l'on me tonde,
Si visites oncq tant faire de coquz.
Et à ces culz frapez tost, à ces culz,
Donnez dedans qu'il semble que tout fonde:
Mais en suyvant la compagne à Bachus,
Ne noyez pas, car la mer est profonde.

Un jour d'yver, Robin tout esperdu
Vint à Catin presenter sa requeste
Pour desgeler son chose morfondu,
Qui ne pouvoit quasi lever la teste.
Incontinent Catin fut toute preste.
Robin aussi prend courage, et s'acroche.
On se remue, on se joue, on se hoche:
Puys quand ce vint au naturel devoir,
Ha, dist Catin, le grand desgel s'approche.
Voyre, dist il: car il s'en va pleuvoir.

L'heur ou malheur de vostre cognoissance
Est si douteux en mon entendement,
Que je ne sçay s'il est en la puissance
De mon esprit en faire jugement:
Car, si c'est heur, je sçay certainement
Qu'un bien est mal quand il n'est point durable.
Si c'est malheur, ce m'est contentement
De l'endurer pour chose si louable.

Une Catin, sans frapper à la porte
Des Cordeliers, jusqu'en la court entra.
Long temps apres on atend qu'elle sorte:
Mais au sortir on ne la rencontra.
Or au portier cecy on remonstra,
Lequel juroit jamais ne l'avoir veuë.
Sans arguer le pro, ou le contra,
A vostre avis, qu'est elle devenuë?

Comme un escolier se jouoit
Avec une belle pucelle,
Pour luy plaire, bien fort louoit
Sa grâce, et beauté naturelle,
Les tetons mignards de la belle,
Et son petit cas, qui tant vaut.
Ha monsieur, adoncq'ce dist elle,
Dieu y mette ce qu'il y faut.

Quand je voy ma maistresse,
Le cler soleil me luyt.
S'ailleurs mon cueur s'adresse,
Ce m'est obscure nuit.
Et croy que sans chandelle
A son lit à minuyt
Je verroys avec elle.

Pour un seul coup, sans y faire retour,
C'est proprement d'un malade le tour.
Deux bonnes fois à son ayse le faire,
C'est d'homme sain suffisant ordinaire.
L'homme galland donne jusqu'à trois fois,
Quatre le Moyne, et cinq aucunesfois.
Six et sept fois, ce n'est point le mestier
D'homme d'honneur, c'est pour un mulletier.

Ceux qui attaintz estoyent de Pestilence
Du medecin ont requis la presence,
Et il respond: Chiers freres, et amys,
Si Dieu avoit en moy le povoir mys
De servir tous, de bon cueur le feroye:
Mais advis m'est que par trop mesferoye
De frequenter ceux de peste frappez,
Et puis ceux là qui n'en sont attrapez.
Pourtant vous donne et conseille de prendre
Ce present livre, auquel pourrez apprendre
Remede maint pour la Peste eviter,
Et servir ceux que Dieu vient visiter.
Faictes que çà, et là, ce livre coure,
Et qu'en ma place au besoing vous secoure.
Ainsi aura chascun en sa maison
Ung medecin, qui en ceste saison
Par bon conseil leurs demandes souldra
A peu de coust à l'heure qu'on vouldra.
Et cil qui mieux le sçaura lire, et veoir,
Plus de service en pourra recevoir.

L'Epistre, et l'Epigramme
M'ont pleu en les lisant,
Et sont pleins de la flamme
D'Apollo, clair luysant.
De responce vous faire,
Fault que vous me quittés,
Pour celuy mesme affaire
Dont me sollicités.

Je ne suis pas tout seul qui s'esmerveille
De ton savoir, bonté, croix et constance,
Et des sermons, où grandement traveille:
Mais aussi font les plus sages de France,
Et à bon droit, car tu es l'excellence
Et le premier des Jacobins de Bloys,
Qui tous estatz à Jesus assemblois
Par tes sermons et ta vie angelique:
En quoy faisant, à saint Paul resemblois
Cent fois plus qu'à saint Dominique.

Adieu ce bel oeil tant humain,
Bouche de bon propos armée,
D'ivoyre la gorge, et la main,
Taille sur toutes bien formée.
Adieu, douceur tant estimée,
Vertu à l'Ambre ressemblant:
Adieu, de celuy mieux aymée
Qui moins en monstra de semblant.

Soit en ce camp paix pour mieux faire guerre.
Dieu doint au chef suite de son bon heur,
Aux chevaliers desir de loz acquerre,
Aux piëtons proufit joint à l'honneur,
Tout aux despens, et au grand deshonneur
De l'ennemy. S'il se jette en la plaine,
Soit son cueur bas, son entreprise vaine,
Pouvoir en vous de le vaincre et tuer,
Et à Marot occasion et veine
De par escrit voz noms perpetuer.

Bien peu d'enfans on treuve qui ne gardent
Le testament que leur pere a laissé,
Et qui dedans de bien pres ne regardent
Pour veoir comment il l'a faict, et dressé.
O vous, enfans, à qui est adressé
Ce Testament de Dieu, nostre bon pere,
Affin qu'à l'oeil son vouloir vous appere,
Voulez vous point le lire voulentiers?
C'est pour le moins, et plus de vous j'espere,
Comme de vrays celestes heritiers.

Madame, est il pas deshonneste
De m'avoir mis dedans le poing
Son chose gros comme la teste,
Disant qu'il me faisoit besoin?
J'eusse voulu estre bien loin,
Tant j'estois en grand[e] destresse.
Alors luy respond la maistresse:
Ne celez rien, et dites tout.
Ce grand vilain me fit, quoy? qu'est ce?
Loger cela de quoy l'on fout.

TITRE Les Epistres

Dieu tout puissant en repos te maintienne
De par delà, gentille âme chrestienne.
Si en mes vers ores je ramentoy
Le trop honteulx et dur trespas de toy,
Certainement ce n'est point t'offencer,
Ainçois plus tost pour ta joye avancer:
Car le record du passé qui tourmente
Du temps serain le grand plaisir augmente.
Puys, de jadis la vie tant honneste
Et amytié m'incite, et admoneste
De te mander ce que de toy fut dict
Apres que mort eust faict ce grand credit
De te gecter hors de ce corps charnel
Pour t'en aller en repos eternel.
Au paravant on m'a bien annoncé.
Comment jadis il te fut prononcé
Mourir par feu, dont depuis peu de temps
Tu feuz absoulz, ainsi comme j'entens.
Mais sur le champ, et sur cause nouvelle,
Nouvelle peine, helas! on te revelle,
Te condemnant en amende honnorable
Et à languir en prison pardurable.
Puis tellement ton cas on demena
Que ton appel à la mort te mena:
Et quand deseur tu fleschiz les genoulx,
Disant ainsi: Jhesus, sauveur de nous,
Tu as pour moy souffert la mort tresdure,
C'est bien raison que pour toy je l'endure.
Et là dessus prononças maint beau traict
Consolatif, de l'Evangille extraict,
Qui tant de foy et d'espoir lors te livre
Qu'allant mourir te sembloit aller vivre.
Lors le bourreau, la main sur toy boutée,
A de ton col la chesne d'or ostée,
Et en son lieu subit sa propre main
Mit le cordeau cruel et inhumain,
Non pas cruel, mais plustost gracieulx,
Car par luy es hors du val soucieulx
De ce vil monde. Adonc on te desplace
De la prison, et t'en vas en la place
Où ce dur peuple on voit souvent courir
Pour voir son frere estrangler, et mourir,
Et en est aise, et si ne scet pourquoy:
Et s'on atainct quelqu'un qui ayt de quoy,
Tous font tel chere à sa mort qui aproche,
Comme allans veoir ung jeu de la bazoche:
Dames y vont, hommes chambres leur louent,
Et là Dieu scet les beaulx jeulx qui s'y jouent:
Ce temps pendant que confesser on faict
Le pauvre corps, qu'on va rendre deffaict.
Croy, cher amy, qu'on ne feit pas telle feste
Quand tu nasquis, que quand ta mort fut preste.
Las! tu mourus comme herese en publicque,
Plain toutesfoys de la foy catholicque,
Sans soustenir contre la loy de Dieu
Ung seul propos. Qu'ainsi soit, sur le lieu,
Apres ta mort, Merlin, ton confesseur,
Crya tout hault: Peuple, je te fays seur
Que cent ans a, or ainsi le maintien,
Il ne mourut homme meilleur chrestien.
Et sans cella, mon frere en Jhesus Crist,
N'eusse voulu t'envoyer cest escript:
Car il n'affiert christiane presye
Louer aucun qui meurt en heresie.
Si rendz à Dieu louenges immortelles
De ta grand mort. On blasme les morts telles:
Mais je supply ceulx de ton parentaige
Ne le voulloir prendre au desadvantaige
De leur honneur, et penser en eulx mesmes
Que ceulx qui ont eternelz dyadesmes
Lassus au ciel ont bien passé le pas
D'infame, dur et publicque trespas:
Infame, dis je, quant au monde esgaré,
Onquel tel homme en son lict bien paré
Pourra mourir, et avoir couverture
En terre saincte, et riche sepulture,
En grand danger peult estre de descendre
Plus bas que ceulx par bourreaulx mys en cendre.

Mercy Dieu, gentil pannetier,
A il fallu te nettier
Pour chose que je t'ay donnée?
Je ne me suis habandonnée
A d'aultre qu'à toy pour le faire.
Laquelle chose de cest affaire
Je te promectz, par la croix Dieu,
Sans me venter en aucun lieu,
Que j'en ay esté bien requise
De gens de Court, et gens d'Eglise.
Mais quant ilz me venoient guetter,
Et à ma porte mugueter,
Je leur disoys en preude-femme:
Hay avant, vous fâchez la dame.
Et s'ilz me tenoient longs caquetz,
Je repliquoys: Petitz muguetz,
Vous bravillonnez de cela:
C'est à l'autre huys, pissez plus là.
Et s'ilz tenoient rude façon,
Je respondoys: du son, du son,
Monsieur du brave, Moigne moigne,
Voire dea. Et quant à ma troigne
L'on venoit m'appeler ribaulde:
Je cryois par Monsieur sainct Claude,
Le bon sainct, dont j'ay faict les pas,
Vous mentez, je ne le suis pas:
Effacez cela ou l'ostez!
En mectant les mains aux costez,
Je disois en voix esclatante,
Il n'y en a q'un qui me hante.
A la chasse, et vous advancez.
Ce n'est pas ce que vous pensez.
J'aymeroys mieulx tumber en l'eau,
Ou sur la poincte d'ung cousteau,
Et perdre encores ung escu,
Que faire mon Amy coquu.
Ce corps, croix Dieu, ce corps, ce corps,
C'est pour luy, dedans et dehors.
Allez, allez, Tara tara,
Jamais homme n'y montera,
C'est celuy qui aux champs me meine,
Et qui me taille par sepmaine
Ce qu'il me fault. Il m'a vestuë,
Et s'il m'a quelque foiz batuë,
C'est tout ung: Dieu me gard de mal,
Et de morsure de cheval.
Or sus, meschant, voys tu pas bien
Comment ton honneur, et le mien,
J'ay bien gardé? En fuz je chiche?
J'en suis bien maintenant plus riche!
Mon honneur est bien accoustré!
En effect, tu n'as pas montré,
Villain, que tu es Gentil-homme,
Car j'eusse couru jusqu'à Romme
Pour te cercher, comme dit l'autre.
Et toutesfoiz ton corps se veaultre
Maintenant pres d'une autre fille.
Ne suis pas aussi gentille?
Suis trop large ne trop creuse?
T'ay je donné bosse chancreuse,
Mal de vit, goutte, ne bouton?
Villain, tu en seras mouton,
Et t'en feray porter la corne:
Car tout le jour, et sur la sorne,
La croix Dieu, je le feray tant,
Et tant et tant, et si trestant
A tout le monde et un chascun,
Que mes deux trous n'en seront q'un.
J'y ay desjà bien commencé.
Et quant j'ay bien partout pensé,
Je n'en puis mieulx estre vengée.
A Dieu meschant, tu m'as laissée.
 
J'ay entendu, tres illustre compaigne,
Que contre toy se sont mys en campaigne
Les haulx quantons du lac pharisien:
Par quoy soudain du camp Elisien
J'ay faict sortir troys de mes damoyselles,
Pour te monstrer le plus grand de mes zelles,
Qui est d'oyr nouvelles briefvement
De la defaicte et prompt definement
De ceste race inutille et contraire
A ce bon Christ, lequel me vint retraire
Hors des enfers, lorsqu'il y descendit,
Et à repos en ce lieu me rendict.
C'est luy pour vray, tant liberal et large,
Qui m'a donné expressement la charge
De depescher ces troys nymphes armées,
Que Dieu son pere a faictes et formées.
L'une est Fealle, l'autre c'est Charité,
L'autre Esperance. O noble Margueritte,
Veulx tu sçavoir que la moindre feroit
En ung besoing? Tout ung camp deferoit.
Mais vraye amour de si pres les assemble
Que fault tousjours qu'elles voysent ensemble.
Or les reçoy, car en effaict ce sont
Celle qui tant de force et puissance ont
Que n'est maling qui ne fuie ou se rende.
J'eusse bien mys au camp toute ma bande:
Mais ces troys cy, croy moy, sont assez fortes
Pour des enfers rompre les doubles portes.
Regarde donc de ces petitz humains
Qu'elles feront, s'ilz tumbent en leurs mains:
Heureux seront, tant elles sont prisées.
Faict et escript aux beaulx champs Elisées.

En traversant ton pays plantureux,
Fertile en biens, en Dame bienheureux,
Et bien semé de peuple obeissant,
Le tien Marot (fille de Roy puissant)
S'est enhardy, voire et a protesté
De saluer ta noble Majesté
Ains que passer tout oultre tes limites:
Estant certain que, si bien tu limites
Du salueur la vraye intention,
Tu n'y verras brin de presomption.
Car estimant que par ung bruit qui sonne
Tu sçais mon nom sans savoir ma personne:
Et que jadis fut serviteur mon pere
De ta mere Anne, en son regne prospere:
Croyant aussy, que tu sçais que d'enfance
Nourry je suis en la maison de France,
De qui tu es royale geniture:
Cela pensant, n'a crainct mon escripture
Que ta grandeur la vueille reffuser.
Mais quel besoin est il de m'excuser?
Les oyselletz des champs en leurs langaiges
Vont saluant les buissons et bocaiges
Par où ilz vont: quant le navire arrive
Aupres du havre, il salue la rive
Avec le son du canon racourcy.
Ma Muse doncq passant ceste Court cy,
Faict elle mal saluant toy, Princesse?
Toy, à qui rit ce beau pays sans cesse,
Toy, qui de race aymes toute vertu,
Et qui en as le cueur tant bien vestu:
Toy, dessoubz qui florissent ces grans plaines,
De biens et gens si couvertes, et plaines.
Toy, qui leurs cueurs a sceu gagner tres bien,
Toy, qui de Dieu recongnois tout ce bien.
Salut à toy doncques tres humblement,
Humble salut, par ton humble Clement,
Par ton Marot, le Poete Gallique,
Qui s'en vient veoir le pays italique
Pour quelque temps: si entre cy et là
Te peult sevrir ma plume, si elle a
Sçavoir qui plaise à ta Majesté haulte,
Croy que plustost l'eau du Pau fera faulte
A contre val ses undes escouler,
Que ceste plume à s'estendre et voler
Là où le vent de tes commandemens
La poulsera: mesmes les Eslemens
Lairront plustost leur nature ordonnée:
Car l'Eternel me l'a (certes donnée)
Pour en louer premierement son nom:
Puis pour servir les Prince de renom
Et exalter les Princesses d'honneur
Qui, au plus hault de fortune, et bon heur,
S'humilier de cueur sont coustumieres,
Auquel beau rang tu marche des premieres.
 
Trescheres soeurs, joinctes par charité,
Le nom des vrays amans de verité
Sonne tant mal aux oreilles de ceulx
Qui de l'oyr sont plus que paresseux,
Qu'en plusieurs lieux de ce fol monde icy
On ne les veult oyr ne veoir aussy.
Les ungs souvent par poyne on persecute,
D'aultres, helas, par mort on execute,
Les ungs souvent chassés de leur pays,
Les aultres sont abhorrés et hays
De leurs parents. Pour tout cella, mes dames,
Flechir ne fault: plustost doibt en vos âmes
Croistre la foy, voire à chascun qui l'a,
Considerant que Jesus pour cella
Nous accomplit ses parolles escriptes:
Car tous ces maulx et poynes que j'ay dictes
Promist aux siens par son nom precieulx:
Mais leur loyer certes est grant es cieulx,
Et pour apprendre aux aultres à souffrir,
Droit à la croix premier se vint offrir.
Au serviteur n'est [pas] besoing qu'il faille
Se repouser, quand le maistre travaille.
Il a premier vertié descouverte,
Aussi premier la poyne il a soufferte:
Et tous ceulx là qui comme luy diront,
Poyne aujourd'uy comme luy souffriront.
Mais la chair seule endure ceste poyne,
Car l'âme franche est de foy toute pleine
Et de liesse en ce corps tant ravye
Par ferme espoir de la segonde vie,
Que les bruleurs, juges et deputés,
Sont mille fois plus que eulx persecutés
Par la collere ardante de laquelle
Mettent à mort l'innocente sequelle
Du grant Seigneur, qui çà bas tout avise
Et se rit d'eulx, et de leur entreprise.
Certes, mes soeurs, ce torment viollent,
Est de Jesus le triomphe excellent:
Vous pouvez bien escripre, dire ou chanter,
Vous pouvez bien hardyment vous vanter
Qu'avant mourir vous avez veu sur terre
Christ triompher, puys qu'on luy faict la guerre:
Guerre je dis, car à chascune fois
Que luy tout seul veult eslever sa voix,
Les hommes lors de nature menteurs,
Jaloux des loix dont ils sont inventeurs,
Luy courent sus, cuydant par façon telle
Faire mourir une chose immortelle.
En verité, filles de Dieu aymées,
De tant de croix que j'ay icy nommées,
Le seigneur Dieu m'en a plusieurs offertes
Que je n'ay pas comme devois souffertes:
Et de rechief me convyent recepvoir
Par son sainct nom le mal de ne vous veoir:
Car, par le bruyt que j'ay, mes soeurs benignes,
D'estre contraire aux humaines doctrines,
On a de moy oppynion mauvaise
En vostre court, qui m'est ung dur malaise:
Lequel a faict, comme pouvez penser,
Que d'aller là ne ose menacer:
Dont à mon Dieu toute gloire je donne,
Puys que le mal vient de cause si bonne:
Le suppliant, pour ma lettre fynir,
Vouloir tousjours augmenter et tenir
La foy en vous, que j'estime deux roses
Entre buissons et espines encloses.

Je pense bien, que ta magnificence,
Souverain Roy, croyra, que mon absence
Vient par sentir la coulpe, qui me poingt
D'aulcun meffaict: mais ce n'est pas le poinct.
Je ne me sens du nombre des coulpables:
Mais je sçay tant de juges corrompables
Dedans Paris, que par pecune prinse,
Ou par amys, ou par leur entreprinse,
Ou en faveur, et charité piteuse
De quelcque belle humble solliciteuse,
Ilz saulveront la vie orde, et immunde
Du plus meschant, et criminel du monde:
Et au rebours, par faulte de pecune,
Ou de support, ou par quelcque rancune,
Aux innocents ilz sont tant inhumains
Que content suis ne tomber en leurs mains.
Non pas, que touts je les mecte en ung compte:
Mais la grand'part la meilleure surmonte.
Et tel merite y estre AUTHEURisé,
Dont le conseil n'est ouy, ne prisé.
Suyvant propos, trop me sont ennemys
Pour leur Enfer, que par escript j'ay mys,
Où quelcque peu de leurs tours je descoeuvre:
Là me veult on grand mal pour petit oeuvre.
Mais je leur suis encor plus odieux,
Dont je l'osay lire devant les yeulx
Tant clair voyants de ta majesté haulte,
Qui a pouvoir de refformer leur faulte.
Brief, par effect, voyre par foys diverses
Ont declairé leurs vouluntés perverses
Encontre moy: mesmes ung jour ilz vindrent
A moy malade, et prisonnier me tindrent,
Faisant arrest sus ung homme arresté
Au lict de mort: et m'eussent pis traicté,
Si ce ne fust ta grand'bonté, qui à ce
Donna bon ordre avant, que t'en priasse,
Leur commandant de laisser choses telles:
Dont je te rends grâces tres immortelles.
Aultant comme eulx, sans cause, qui soit bonne,
Me veult de mal l'ignorante Sorbonne:
Bien ignorante elle est, d'estre ennemye
De la trilingue, et noble Academie
Qu'as erigée. Il est tout manifeste,
Que là dedans contre ton vueil celeste
Est deffendu, qu'on ne voyse allegant
Hebrieu, ny Grec, ny Latin elegant:
Disant, que c'est langaige d'Hereticques.
O paovres gens de sçavoir touts ethicques!
Bien faictes vray ce proverbe courant,
Science n'a hayneux, que l'ignorant.
Certes, ô Roy, si le profond des cueurs
On veult sonder de ces Sorboniqueurs,
Trouvé sera, que de toy ilz se deulent.
Comment douloir? Mais que grand mal te veulent,
Dont tu as faict les Lettres, et les Arts
Plus reluysants, que du temps des Cesars:
Car leurs abus voyt on en façon telle.
C'est toy, qui as allumé la chandelle,
Par qui maint oeil voyt mainte verité,
Qui soubs espesse, et noyre obscurité,
A faict tant d'ans icy bas demeurance.
Et qu'est il rien plus obscur, qu'ignorance?
Eulx, et leur court en absence, et en face,
Par plusieurs foys m'ont usé de menace:
Dont la plus doulce estoit en criminel.
M'executer. Que pleust à l'Eternel,
Pour le grand bien du peuple desolé,
Que leur desir de mon sang fust saoulé,
Et tant d'abus, dont ilz se sont munys,
Fussent à clair descouverts, et punys.
O quatre foys, et cinq foys bien heureuse
La mort, tant soit cruelle, et rigoreuse,
Qui feroit seulle ung million de vies
Soubs telz abus n'estre plus asservies!
Or à ce coup il est bien evident,
Que dessus moy ont une vieille dent,
Quand ne pouvant crime sur moy prouver,
Ont tres bien quis, et tres bien sceu trouver
Pour me fascher briefve expedition,
En te donnant maulvaise impression
De moy ton serf, pour apres à leur aise
Mieulx mectre à fin leur voulunté maulvaise:
Et pour ce faire ilz n'ont certes heu honte
Faire courir de moy vers toy maint compte,
Avecques bruyt plein de propos menteurs,
Desquelz ilz sont les premiers inventeurs.
De Lutheriste ilz m'ont donné le nom:
Qu'à droict ce soit, je leur responds, que non.
Luther pour moy des cieulx n'est descendu,
Luther en Croix n'a pas esté pendu
Pour mes pechés: et tout bien advisé,
Au nom de luy ne suis point baptizé:
Baptizé suis au nom, qui tant bien sonne,
Qu'au son de luy le Pere eternel donne
Ce, que l'on quiert: le seul nom soubs les cieulx
En, et par qui ce monde vicieulx
Peult estre sauf. Le nom tant fort puissant
Qu'il a rendu tout genoil fleschissant,
Soit infernal, soit celeste, ou humain:
Le nom, par qui du seigneur Dieu la main
M'a preservé de ces grands loups rabis,
Qui m'espioyent dessoubs peaulx de brebis.
O seigneur Dieu, permectez moy de croyre,
Que reservé m'avez à vostre gloyre.
Serpents tortus, et monstres contrefaicts
Certes sont bien à vostre gloyre faicts:
Puis que n'avez voulu doncq'condescendre,
Que ma chair vile ayt esté mise en cendre,
Faictes au moins tant, que seray vivant,
Que vostre honneur soit ma plume escripvant:
Et si ce corps avez predestiné
A estre ung jour par flamme terminé,
Que ce ne soit au moins pour cause folle:
Aincoys pour vous, et pour vostre parolle:
Et vous supply, Pere, que le tourment
Ne luy soit pas donné si vehement,
Que l'âme vienne à mectre en oubliance
Vous, en qui seul gist toute sa fiance:
Si que je puisse avant, que d'assoupir,
Vous invocquer, jusqu'au dernier souspir.
Que dys je? Où suis je? O noble Roy Françoys,
Pardonne moy, car ailleurs je pensoys.
Pour revenir doncques à mon propos,
Radamanthus avecques ses supposts
Dedans Paris, combien que fusse à Bloys,
Encontre moy faict ses premiers exploicts,
En saysissant de ses mains violentes
Toutes mes grands richesses excellentes,
Et beaulx thresors d'avarice delivres:
C'est assçavoir mes papiers, et mes livres,
Et mes labeurs. Et Juge sacrilege,
Qui t'a donné ne loy, ne privilege
D'aller toucher, et faire tes massacres
Au cabinet des sainctes Muses sacres?
Bien est il vray, que livres de deffense
On y trouva: mais cela n'est offense
A ung Poëte, à qui on doibt lascher
La bride longue, et rien ne luy cacher,
Soit d'art magicq, nygromance, ou caballe.
Et n'est doctrine escripte, ne verballe,
Qu'ung vray Poëte au chef ne deust avoir,
Pour faire bien d'escrire son debvoir.
Sçavoir le mal est souvent proffitable,
Mais en user est tousjours evitable:
Et d'aultre part, que me nuist de tout lire?
Le grand donneur m'donné sens d'eslire
En ces livrets tout cela, qui accorde
Aux sainctz escripts de grâce, et de concorde:
Et de jecter tout cela, qui differe
Du sacré sens, quand pres on le confere.
Car l'escripture est la touche, où l'on treuve
Le plus hault Or. Et qui veult faire espreuve
D'or, quel qu'il soit, il le convient toucher
A ceste pierre, et bien pres l'approcher
De l'Or exquis, qui tant se faict paroistre,
Que bas, ou hault tout aultre faict congnoistre.
Le juge doncq'affecté se monstra
En mon endroict, quand des premiers oultra
Moy, qui estoys absent, et loing des villes:
Où certains folz feirent choses trop viles,
Et de scandalle, helas au grand ennuy,
Au detriment, et à la mort d'aultruy.
Ce que sachant, pour me justifier,
En ta bonté je m'osay tant fier,
Que hors de Bloys partys pour à toy, Sire,
Me presenter. Mais quelcun me vint dire,
Si tu y vas, amy, tu n'es pas sage:
Car tu pourroys avoir maulvais visage
De ton Seigneur. Lors comme le Nocher,
Qui pour fuyr le peril d'ung rocher
En pleine mer se destourne tout court:
Ainsi pour vray m'escartay de la court:
Craignant trouver le peril de durté,
Où je n'euz oncq, fors doulceur, et seurté.
Puis je sçavoys, sans que de faict l'apprinsse,
Qu'à ung subject l'oeil obscur de son Prince
Est bien la chose en la terre habitable
La plus à craindre, et la moins souhaitable.
Si m'en allay evitant ce dangier
Non en pays, non à Prince estrangier,
Non point usant de fugitif destour,
Mais pour servir l'aultre Roy à mon tour,
Mon second Maistre, et ta soeur son espouse,
A qui je fuz des ans a quatre, et douze,
De ta main noble heureusement donné.
Puis tost apres, Royal chef couronné,
Sachant plusieurs de vie trop meilleure,
Que je ne suys, estre bruslés à l'heure
Si durement, que mainte nation
En est tombée en admiration,
J'abandonnay sans avoir commys crime
L'ingrate France, ingrate ingratissime
A son Poëte: et en le delaissant,
Fort grand regret ne vint mon cueur blessant.
Tu ments Marot, grand regret tu sentys,
Quand tu pensas à tes Enfants petits.
En fin passay les grands froides montaignes,
Et vins entrer aux Lombardes campaignes:
Puis en l'Itale, où Dieu qui me guydoit,
Dressa mes pas au lieu, où residoit
De ton clair sang une Princesse humaine,
Ta belle soeur, et cousine germaine,
Fille du Roy tant craint, et renommé,
Pere du peuple aux Chroniques nommé.
En sa Duché de Ferrare venu,
M'a retiré de grâce, et retenu,
Pource que bien luy plaist mon escripture,
Et pour aultant que suys ta nourriture.
Parquoy, ô Sire, estant avecques elle,
Conclure puis d'ung franc cueur, et vray zelle,
Qu'à moy ton serf ne peult estre donné
Reproche aulcun, que t'aye abandonné,
En protestant, si je perds ton service,
Qu'il vient plus tost de malheur, que de vice.

Puis que respondre ne me veulx,
Je ne te prendray aux cheveulx,
Lyon: mais sans plus te semondre,
Moy mesmes je me veulx respondre
Et seray le prebstre Martin.
Ce Grec, cest Hebreu, ce Latin,
Ont descouvert le pot aux roses.
Mon Dieu, que nous voyrrons de choses,
Si nous vivons l'eage d'ung veau.
Et puis, que dict on de nouveau?
Quand par[t] le Roy? aurons nous guerre?
O la belle piece de terre!
Il la fault joindre avec la mienne.
Mais pourtant la Bohemienne
Porte tousjours ung chapperon.
Ne donnez jamais l'esperon
A cheval, qui vouluntiers trotte.
Dont vient cela, que je me frotte
Aux coursiers, et suis tousjours rat?
Ilz escument, comme ung Verrat
En pleine chaiere, ces Cagots,
Et ne preschent, que des fagots
Contre ces paovres Hereticques.
Non pas, que j'oste les practiques
Des vieilles, qui ont si bon cueur.
Car comme dict le grand mocqueur,
Elles tiennent bien leur partie.
C'est une dure departie
D'une teste, et d'ung eschafault:
Et grand pitié, quand beaulté fault
A cul de bonne voulunté.
Puis vous sçavez, Pater sancté,
Que vostre grand pouvoir s'efface.
Mais que voulez vous, que j'y face?
Mes financiers sont touts perys:
Et n'est bourreau, que de Paris,
Ny long proces, que dudict lieu.
Si ne feis je jamais l'Adieu,
Qui parle de la Pauthonniere.
Vray est, qu'elle fut buyssonniere,
L'escolle de ceulx de Pavie.
Fy de l'honneur, vive la vie,
Vive l'amour, vivent les Dames.
Toutesfoys, Lyon, si les âmes
Ne s'en vont plus en Purgatoyre,
On ne me sçauroit faire à croyre,
Que le Pape y gaigne beaulcoup.
A la Campaigne, acoup acoup,
Hau Cappitaine pinse maille:
Le Roy n'entend point, que merdaille
Tienne le renc des vieilz routiers.
Et puis dictes, que les moustiers
Ne servent point aux Amoureux.
Bonne macquerelle pour eulx
Est umbre de devotion.
C'est une bonne caution,
Que Monsieur de la Moriniere.
En ce temps là vint la maniere
De se paindre avecques des farts.
Sire, ce disent ces Capharts,
Si vous ne bruslez ces mastins,
Vous serez ung de ces matins
Sans tribut, taille, ne truage.
Qui Diable feit le coquage
Des Parisiens l'aultre Esté?
Pour le moins, si j'y eusse esté,
On eust dict, que [c']eust esté moy.
Touche là: je suis en esmoy
Des froids amys, que j'ay en France:
Mais je trouve, que c'est oultrance,
Que l'ung a trop, et l'aultre rien.
Est il vray, que ce vieil marrien
Marche encores dessus espines,
Et que les jeunes tant pouppines
Vendent leur chair cher, comme cresme?
S'il est vray, adieu le Caresme,
Au Concile, qui se fera:
Mais Romme tandis bouffera
Des chevreaulx à la chardonnette.
Attachez moy une sonnette
Sur le front d'ung Moyne crotté,
Une oreille à chasque costé
Du capuchon de sa caboche,
Voylà ung sot de la Bazoche
Aussi bien painct, qu'il est possible:
De sorte, qu'on feroit ung crible
De touts les trous, qui s'abandonnent
A ceulx, qui les richesses donnent.
J'ay flux, contreflux, carte amont.
Dieu pardoint au paovre Vermont,
Il chantoit bien la basse contre:
Et les marys la malencontre,
Quand les femmes font le dessus.
Assçavoir mon, si les bossus
Seront touts droicts en l'aultre monde?
Je le dy, pource qu'on se fonde
Trop sus Venus, et sus les vins.
Parquoy je ne veulx qu'aux Devins
Personne sa fiance mecte.
Or çà: le Livre de flammette,
Formosum pastor, Scelestine,
Tout cela est bonne doctrine,
Il n'y a rien de deffendu.
Icy gira, s'il n'est pendu,
Ou si en la mer il ne tombe,
Monsieur, qui a dressé sa tombe
Avant, que d'estre trespassé.
Fault il pour ung verre cassé
Perdre pour vingt ans de service?
Non, Monsieur, non: ce n'est pas vice,
Que simple fornication.
J'en feray la probation
Par une cotte vyolette,
Que donna la teste follette,
Aultrement le Dieu des proces.
Au moyen de quoy trop d'exces
Sont engendrés de trop de festes.
En effect, [c']estoyent de grands bestes,
Que les Regents du temps jadis:
Jamais je n'entre en Paradis,
S'ilz ne m'ont perdu ma jeunesse.
Mais comment se porte l'Asnesse
Que tu sçays, de Jerusalem?
S'elle veult mordre, garde l'en:
Elle parle, comme de cyre.
Vous dictes vray de cela, Syre:
Une estrille, une Faulx, ung Veau,
C'est à dire estrille fauveau,
En bon rebus de Picardie.
Lyon, veulx tu, que je te dye?
Je me trouve dispost des levres:
Et d'aultres bestes, que les Chevres,
Portent barbe grise au menton.
Je ne dy pas, que Melancthon
Ne declaire au Roy son advis:
Mais de disputer vis à vis,
Noz maistres n'y veulent entendre.
Combien que la jeunesse tendre
Soit par tout assez mal apprinse.
Tu ne sçays pas: Thunis est prinse:
Triboulet a freres et soeurs:
Les Angloys s'en vont bons danseurs:
Les Allemants tiennent mesure.
On ne preste plus à usure:
Mais tant, qu'on veult, à interest.
A propos de Perceforest,
Lyt on plus Artus, et Gauvain?
Il a prins l'Evangile en vain
Le punays, et s'en est faict riche:
Et puis s'efforce mectre en friche
La vigne, et ses petits bourgeons.
Tout beau: je vous pry, ne bougeons.
Vous dictes, que ce fut Jeudy:
Non fais non. Voicy, que je dy.
Je dy, qu'il n'est point question
De dire, J'allion, J'estion,
Ny se renda, ny je frappy
Tesmoing le Conte de Carpy,
Qui se feit Moyne apres sa mort.
Laisse moy là, qui rit, et mord:
Et demande au petit Roger,
Si ceulx, que l'on feit desloger
Hors des Villes, cryoient campos.
Vrayement puis qu'il vient à propos,
Je vous en veulx faire le compte.
Elle n'osent dire Viconte,
Vigueur, vicourt, ny villevé:
Leur petit bec seroit grevé,
En danger d'estre trop fendues.
On dict, que les Nonains rendues
Donnent gentilment la verolle.
D'estre brullé pour la parolle,
Je te pry ne soys point couart:
Mais pour la foy de Billouart,
Laisse mourir ces Sorbonistes.
Raison: la glose des Legistes
Lourdement gaste ce beau texte.
Pour ceste cause je proteste,
Que l'Antechrist succombera:
Au moins, que de brief tombera
Sur Babylonne quelcque orage.
Marguerite de franc courage
N'a plus ses beaulx yeulx esblouys.
Dieu gard la fille au Roy Loys,
Qui me reçoit, quand on me chasse.
Voulez preferer la chasse
Au vol du Milan suspendu?
Si Dieu ne l'avoit deffendu,
Et je fusse en mon advertin,
Je donroys quinze à l'Aretin,
Et si gaigneroys la partie.
La Court en sera advertie
D'ung tas de gros Asnes, ou yvres,
Qui font imprimer leurs sots Livres,
Pour acquerir bruyt d'estre Veaulx.
A Fleury sont les bons naveaulx,
Les richesses en ces Prelats.
Et puis c'est tout: je suis tant las,
Que quatorze archiers de la garde
Me battroyent à la halebarde.
Quant au Palays, tousjours il grippe:
Adieu vous dy, comme une trippe.

Par Jesuchrist, je rendz à Dieu, son pere,
Grâces, ô Roy, de ta santé prospere.
Prospere dy, non pour toy seullement,
Mais pour tous ceulx qui generallement
Sont soubz ta main. O comme malmenée
Fut de ton mal la Princesse Renée!
O la grant joye aussy qu'elle receut
Quand ta santé par Marc Anthoine sceut!
N'y eut celluy des siens qui des à l'heure
Ne monstra bien sa joye interieure.
Mesmes l'enfant qu'encor au ventre elle a
De grand plaisir là dedans sautella,
Sentant desjà que tu es de sa mere
Le fort appuy contre fortune amere.
Et de ma part, j'en ay de grant lyesse
Faict cest escript, qui prendra hardiesse
Te supplier par humble remonstrance:
Si j'ay perdu l'oser aller en France,
Si j'ay perdu le moyen favorable
De plus entrer en ta chambre honnorable,
Si j'ay perdu (à grant tort toutesfoys)
L'heur de parler avec toy quelque foys,
Si je n'oy plus ta divine eloquence
Tenir propos de haulte consequence,
Dont je tiroys tousjours quelque sçavoir,
Si j'ay perdu jusques à plus ne veoir
Soir et matin de mon Prince la face,
Que je ne perde au moins ta bonne grâce.
Mes ennemys (Roy d'honneur couronné)
Disent partout que m'as habandonné.
Ilz vont disant que nul jour de ma vye
Ne te prendra de bien me faire envie,
Et desirans que povreté m'accable,
Parlent de toy comme d'un implacable.
Le Roy l'a bien (ce disent ilz) aymé,
Mais c'en est fait, pour luy tout est rymé.
O Sire donq, renverse leurs langaiges:
Vueilles permettre (en despit d'eulx) mes gaiges
Passer les montz, et jusqu'icy venir,
Pour à l'estude ung temps m'entretenir
Soubz Celius, de qui tant on aprent.
Et si desir apres cela te prent
De m'appeler en la terre gallique,
Tu trouveras ceste langue italique
Passablement dessus la mienne entée,
Et la latine en moy plus augmentée,
Si que l'exil, qu'ilz pensent si nuysant,
M'aura rendu plus apte, et plus duysant
A te servir myeulx à ta fantasie,
Non seullement en l'art de poesie,
Ains en affaire, en temps de paix ou guerre,
Soit pres de toy, soit en estrange terre.
Je ne suis pas si laid comme ilz me font:
Myré me suis au cler ruysseau profont
De Verité, et à ce qu'il me semble,
A Turc ne Juif en rien je ne ressemble.
Je suis Chrestien, pour tel me veulx offrir,
Voire plus prest à peine et mort souffrir
Pour mon vray Dieu et pour mon Roy, j'en jure,
Qu'eulx une simple et bien petite injure:
Ce que croiras, Sire, je t'en supplye,
T'advertissant, ains que ma lettre plye,
Combien qu'encor je te tien pour mon maistre,
Qu'il est en toy de jamais rien ne m'estre,
Mais il n'est pas certes, en ma puissance,
De n'estre tien en toute obeissance.

Dame de Ponts, Nymphe de Parthenay,
Pardonne moy si ceste Carte n'ay
Paincte de fleurs, à Mynerve duisantes
Et pour ton sens contenter suffisantes:
Ma Muse est bien pour satisfaire habile
Aucuns espritz: mais trop se sent debile
Pour toy, qui as lettres, et bon sçavoir,
Autant ou plus que Femme puisse avoir:
Avecques oeil pour veoir subit les faultes,
Et discerner choses basses des haultes.
Bien est il vray que ton cueur sçait user
D'une bonté de faultes excuser,
Et de donner aux oeuvres bien dictées
(En temps et lieu) louenges meritées.
Mais je sens bien que l'heure est advenuë
Qu'en cest escript de promesse tenuë
Plus de besoing de ton excuse auray,
Que de bon loz meriter ne sçauray.
Et me suis veu (il n'en fault point mentir)
D'avoir promis prest à me repentir:
Car des qu'en main la plume je vins mettre,
A peine sceu forger le premier metre.
Et commançay à dire et à penser:
Presumptueulx, que veulx tu commancer?
Fault il qu'à honte acquerir tu t'amuses,
D'escrire ainsy à l'une des neuf Muses?
Ce neantmoins pour promesse tenir
Ne me suis sceu d'escrire contenir.
Mais t'escrivant, ô noble Esprit bien né,
Trouvé me suis tout ainsi estonné
Qu'ung villageois, simple et pusillanime,
Qui parle en craincte à ung Roy magnanime.
D'autre costé, pour mon epistre orner,
Je ne sçavoys quel propos enfourner.
De te parler de science latine,
D'en deviser pres de toy ne suis digne.
Te deviser des amoureux soulas,
C'est temps perdu, tu aymes trop Pallas.
Chanter la guerre, et des armes la mode,
A ton mary la chose est plus commode.
De tes vertus bien blasonner et paindre,
Tayre vault mieulx que n'y povoir attaindre.
Parquoy à droit, devant toy je m'accuse
Que cecy n'est Epistre, mais excuse,
Cecy (pour vray) n'a merité le tiltre
D'Envoy, de Lay, d'Elegie, n'Epistre.
Mais s'il te plaist, nonobstant sa basseur,
Le recevoir en gré, soubz la doulceur
Qui est en toy par naïve coustume,
J'estimeray avoir faict ung volume.
Reçoy le donc en gré, je te supplye.
Et l'ayant leu, ne le perds, mais le plye
Pour le garder: au moins quant ce viendra.
Que seray mort, de moy te souviendra.
Et si d'icy à grant temps et long eage
Du tien Clement se tient aucun langaige
Là où seras, par maniere de rire
Aux assistans pourra compter, et dire
(Qui ne sera pour moy un petit heur)
Comment jadis fuz bien ton serviteur:
Et pour tesmoing de ce que leur diras,
Ce mien escript, sur l'heure produiras,
En leur disant: Quant Marot m'escrivoit
Ces vers icy, à Ferrare il vivoit,
Là où j'estoys. Et lors à grant oultrance
Le paovre gars estoit banny de France,
Pour le pourchas d'aucuns ayant envye
Dequoy Vertu perpetuoit sa vye.
Dont il trouvoit sa perte et son soucy
Moins ennuyeux. Leur compteras aussy
Comment durant ceste myenne destresse
Tous deux servions une mesme maistresse,
Fille de France, et duchesse Renée,
Au gré de qui semble que tu soys née.
Mille autres cas, mille autres bons propos,
Quant seras vieille, et chez toy en repos,
Dire pourras de moy à l'advenir,
S'il t'en souvient. Et pour t'en souvenir,
De bon cueur laisse à la tienne excellence
Ceste escripture, où j'impose silence.

Le clair soleil sur les champs puisse luyre,
Dame prudente, et te vueille conduire
Jusques au pied de ta noble maison.
Il est certain que plustost oraison
Pour ta demeure à Dieu je vouldroys faire:
Mais puis que luy, et le temps, et l'affaire,
Veulent tous troys que ta bonté desplace,
Monts et torrents te puissent faire place.
Dieu tout au long de ton allée entiere
Soit en ta voye, et dedans ta lictiere:
Voire en ton cueur, à celle fin, Madame,
Que tout d'un train te garde corps et âme.
Or t'en va quand, et où il te plaira:
Plus iras loing, plus nous en desplaira.
Et quant à moy, tu peulx estre asseurée,
Tant que j'auray en ce monde durée,
Que seray tien: non point seulement pource
Que long temps a tu fus premiere source
Du bon recueil à mon pere vivant,
Quant à la court du Roy fut arrivant,
Où tu estoys adoncq la mieulx aymée
D'Anne, par tout Royne tant renommée.
Ne seullement pour autant que tu feiz
Mesmes recueil dernierement au filz
En ce pays: tellement que ta grâce
Semble estre encline à ma petite race.
Mais pour autant que d'instinct de nature
Toy et les tiens aymez litterature,
Sçavoir exquis, vertus qui le ciel percent,
Artz liberaulx, et ceulx qui s'y exercent,
Cela (pour vray) fait que tresgrandement
Je te revere en mon entendement.
Or adieu doncq, noble dame qui uses
D'honnesteté tousjours envers les Muses.
Adieu par qui les Muses desolées
Souventesfoys ont esté consolées.
Adieu qui veoyr ne les peult en souffrance.
Adieu la main qui de Flandres en France
Tyra jadis Jan le Maire Belgeoys,
Qui l'âme avoit d'Homere le Gregeoys.
Retirez vous, neige et temps pluvieux,
De l'ennuyer ne soyez envieux.
Vien le temps doulx, retire toy la Bize,
Ne fasche point Madame de Soubize:
Assez elle a de fascheuse destresse,
D'abandonner sa dame, et sa maistresse.
Assez elle a d'ennuy à son depart.
Assez aussy elle nous en depart.
Mais puis qu'il plaist à Dieu qu'il soit ainsy,
Fault prendre en gré. Sept ans a qu'es icy,
Dame tresnoble, et trente, ou à peu pres,
Que servie as et mere et fille apres.
C'est bien raison que maintenant disposes
De ta maison, et que tu y reposes
Avecques Dieu le surplus de ton eage:
Ce te sera quasi nouveau mesnage,
Apres tant d'ans: donc t'y transporteras,
Et avec toy honneur emporteras.
Avecques toy emporteras honneur,
De tes travaulx principal guerdonneur.
Et nous en brief sçaurons en ton absence
Dequoy servoit par deçà ta presence.

Où allez vous, noble nymphe Renée?
Nous avez vous tant de joye amenée,
Venant icy, pour d'un fascheux retour
Nous contrister? Cela n'est pas le tour
Qu'a merité nostre amour ferme et ronde,
Et fors que vous en croyons tout le monde.
Où allez vous, cueur en bonté parfaict?
Où allez vous, que vous avons nous faict?
Voulez vous bien laisser ceste Princesse
Et ses ennuys, qui n'ont ne fin ne cesse?
Elle qui jeune enfant de grand renom
Publicquement vous donna son beau nom,
Lors qu'avec Dieu vous feistes alliance,
Luy prometant n'avoir qu'en luy fiance.
Las vostre cueur comment penser osa
D'abandonner celle qui tant vous a
Porté d'amour et traitée en doulceur,
Non en fillolle, ains comme fille ou seur,
Voulant tousjours tel'personne loyalle
Pres de la sienne excellente et royalle.
Ha, Parthenay, ne partez pas encores:
Tardez un peu: je vous adverty qu'ores
Les Alpes sont plus plaines de froidures
Qu'à l'aultre foys, et à passer plus dures.
Parmy ces monts sont les bestes cruelles,
Et les souldardz plus cruelz cent fois qu'elles.
Là le verglas, là les neiges habondent,
Et tellement les torrentz s'y desbondent,
Qu'il n'y a cueur, à les veoir devaller,
Qui ne s'effraye. Où voulez vous aller?
Nostre advis est que ne devez partir,
Ains vostre mere expres en divertir:
Ou la laisser traverser montz et vaulx,
Car mieulx que vous sçait porter les travaulx.
Si la suyvez, chacun en se truffant
Dira de vous: Mais voyez cest enfant
Qui veult courir encor apres sa mere.
D'autres diront: La grant angoisse amere
D'ardant desir qu'elle a qu'on la marie
Luy fait vouloir qu'en France on la charie.
Ainsy diront les gens, si deslogez.
Mais au rebours, si d'icy ne bougez,
Chacun dira: C'est bien la moins fascheuse,
La moins ingrate et la plus vertueuse
Qu'on vit jamais. Ha, noble Damoiselle,
Onques vivant, tant fust de mauvais zele,
Sur vous ne sceut ung seul blasme penser.
Voudriez vous bien y faire commancer?
Comment cecy? Vous faictes voz apprestz,
On trousse tout, vos coffres sont jà prestz?
C'est fait, c'est fait, noz persuasions
En vostre endroit ne sont qu'illusions.
Noz pleurs sont vains, de ce Marot la Muse
N'a plus de force, et pour neant s'amuse
A vous prier, joinctes mains, à genoulx.
Parquoy adieu vous disons, maulgré nous
Adieu beaulté qui tous les jours s'habille
Du mieulx seant acoustrement de fille,
C'est assavoir de doulce grâce, et bonne:
Adieu qui mieulx s'en coiffe que personne.
Adieu esprit d'intelligence vive,
Adieu le cueur plein de bonté naifve,
Qui au ruisseau des sciences se baigne:
Adieu le cueur, qui tous les autres gaigne.
Fille partez, femme vous trouverons
Quant d'avanture en France arriverons.
Mais du mary l'amour pourtant ne face
Que celle là que nous portons s'efface.

Il y aura (royalle geniture)
Tantost ung an, que par humble escripture
Te saluay, arrivant en ce lieu,
Mais maintenant me fault te dire adieu.
Non que je soys lassé de ton service,
Non que de toy faveur et benefice
N'ay receu plus que n'ay merité:
Trop aise suis: mais à la verité
L'esprit de Dieu me conseille et enhorte
Que hors d'icy plustost que tard je sorte.
Ne voys tu pas comment Dieu eternel
Par ung courroux de zelle paternel
M'en veult chasser? Penses tu que l'oultraige
Que Ferraroys mal nobles de couraige
M'ont fait de nuyct, armez couardement,
Ne soit à moy ung admonestement
Du seigneur Dieu pour desloger d'icy?
Certes, encor quand ne seroit ainsy,
Mon cueur qui ayme estre franc et delivre
Ne pourroit plus parmy telles gens vivre.
Si n'ay je nerf qui à se venger tende,
Mais je veulx bien que la Ferrare entende
Que ses manans à leur grand vitupere
Se sont ruez dessus l'enfant d'un pere
Qui des meschans fait vengeance condigne
Jusqu'à la tierce et la quarte origine.
Donques à luy j'en laisse le venger,
Et seullement loing d'eulx me veulx renger.
Parquoy, Princesse, ouvre moy de ta grâce
De mon congé le chemin et la trace,
Affin que voyse en ville ou en pays
Où les Françoys ne sont ainsy hays,
Et où meschantz, si aucuns y en a,
Sont chastiez. Mais quel vent te mena,
Princesse illustre, icy user ta vie!
A ce que voy, France avoit grant envye
Que son beau lys, de taches exempté,
Fust au milieu des espines planté.
Ce que pourtant as en gré sans te plaindre.
Mais vraye amour vient ma Muse contraindre
D'ainsy parler. Je dy amour venant
D'un cueur françoys, lequel se souvenant
Que tu me feiz en ton parc demourer
Lors que les loups me vouloient devorer,
A proposé en pseaulmes et cantiques
Rememorer les nouveaux et antiques
Dons du Seigneur, ses grâces et bienfaictz,
Et mesmement ceulx que par toy m'a faictz,
Desquels en moy le souvenir sans cesse
Gravé sera. Ne pense pas, Princesse,
Ne pense pas que jamais je t'oublye.
Il est bien vray que c'est chose establye
De metre à fin le desir qui me poingt:
Mais pour cela je ne te laisse point.
Quant habiter au bout du monde iray,
Du bout du monde encor te serviray.
Ne les haultz montz eslevez à oultrance,
Que l'on a mys entre toy et la France,
Ne terre plaine en largeur estendue,
Ne la grant mer, tant loing soit espandue,
Ne me pourront de toy si esgarer,
Que mon service en puissent separer.

Après avoir par mainctz jours visité
Ceste fameuse et antique cité,
Où tant d'honneur en pompe sumptueuse
T'a esté faict, Princesse vertueuse,
J'y ay trouvé que sa fondation
Est chose estrange et d'admiration.
Quant au surplus, ce qui en est surmonte
Ce que loing d'elle au mieulx on en racompte:
Et n'est possible à citadin mieulx faire
Pour à ce corps et à l'oeil satisfaire.
Que pleust à Dieu, ma tresillustre Dame,
Qu'autant soigneux ilz fussent de leur âme.
Certes leurs faictz quasi font assavoir
Qu'une âme au corps ilz ne cuydent avoir:
Ou s'ilz en ont, leur fantasie est telle,
Qu'elle est ainsy comme le corps mortelle.
Dont il s'ensuyt qu'ilz n'eslevent leurs yeulx
Plus hault ne loing que ces terrestres lieux,
Et que jamais espoir ne les convye
Au grand festin de l'eternelle vie.
Advient aussy que de l'amour du proche
Jamais leur cueur partial ne s'aproche:
Et si quelqu'un de l'offenser se garde,
Crainte de peine et force l'en retarde.
Mais où pourra trouver siege ne lieu
L'amour du proche où l'on n'ayme point Dieu?
Et comment peult prendre racine et croistre
L'amour de Dieu, sans premier le congnoistre?
J'ay des enfance entendu affermer
Qu'il est besoing congnoistre avant qu'aymer.
Les signes clers, qui dehors apparoissent
Pour tesmoigner que Dieu point ne congnoissent:
C'est qu'en esprit n'adorent nullement
Luy, qui est seul esprit totallement,
Ains par haulx chantz, par pompes et par mynes,
Qui est (mon Dieu) ce que tu abhomines.
Et sont encor les pouvres citoyens
Pleins de l'erreur de leurs peres payens.
Temples marbrins y font et y adorent
Images peinctz, qu'à grandz despens ilz dorent:
Et à leurs pieds, helas, sont gemissans
Les pouvres nudz, palles et languissans.
Ce sont, ce sont telles ymaiges vives
Qui de ces grans despenses excessives
Estre debv[r]oient aournées et parées,
Et de nos yeulx les autres separées.
Car l'Eternel les vives recommande.
Et de fuir les mortes nous commande.
Ne convient il en reprendre qu'iceulx?
Helas, Madame, ilz ne sont pas tous seulz:
De ceste erreur tant creue et foisonnée
La Chrestienté est toute empoisonnée.
Non toute, non: Le Seigneur regardant
D'oeil de pitié ce monde caphardant,
S'est faict congnoistre à une grand partie,
Qui à luy seul est ores convertie.
O Seigneur Dieu, faictz que le demourant
Ne voyse pas les pierres adorant!
C'est ung abus d'ydollastres sorty,
Entre Chrestiens plusieurs foys amorty,
Et remys sus tousjours par l'avarice
De la paillarde et grande meretrice,
Avec qui ont faict fornication
Les roys de terre, et dont la potion
Du vin public de son calice immonde
A si longtemps enyvré tout le monde.
Au residu, affin que ceste carte
De son propos commancé ne s'escarte,
Savoir te faiz, Princesse, que deçà
Onques rommain empereur ne dressa
Ordre publicq, s'il est bien regardé,
Plus grand, plus rond, plus beau, ne myeulx gardé.
Ce sont, pour vray, grands et saiges mondains,
Meurs en conseil, d'executer soudains:
Et ne voy rien en toutes leurs pollices
De superflu, que pompes et delices.
Tant en sont plains, que d'eulx peu d'oeuvres sortent
Sentans celuy duquel le nom ilz portent.
D'avoir le nom de Chrestien ont prins cure,
Puis sont vivans à la loy d'Epicure,
Faisans yeulx, nez et oreilles jouyr
De ce qu'on peult veoir, sentir et ouyr,
Au gré des sens, et traictent ce corps comme
Si là gisoit le dernier bien de l'homme.
Mesmes parmy tant de plaisirs menus,
Trop plus qu'ailleurs y triumphe Venus.
Venus y est certes plu reverée
Qu'au temps des Grecs, en l'isle Cytherée:
Car mesme reng de reputation,
De liberté et d'estimation,
Y tient la femme esventée et publique,
Comme la chaste, honnorable et pudique.
Et sont enclins (ce disent) à aymer
Venus, d'autant qu'elle est née de mer,
Et que sur mer ilz ont naissance prise,
Disant aussy qu'ilz ont basty Venise
En mer, qui est de Venus l'heritage,
Et que pourtant ilz luy doivent hommage.
Voulà comment ce qui est deffendu
Est par deçà permis et espandu.
Si t'escriroys, Princesse, bien encores
Des Juifz, des Turcs, des Arabes et Mores,
Qu'on voit icy par trouppes chascun jour:
Quel en est l'air, quel en est le sejour:
De leurs palays et maisons autenticques,
De leurs chevaulx de bronze tres anticques,
De l'arcenal, chose digne de poix,
De leurs canaulx, de leurs mulles de boys,
Des murs salez dont leur cité est close,
De leur grant place, et de maincte autre chose.
Mais j'auroys peur de t'ennuyer, et puis
Tu l'as mieulx veu que escripre ne le puis.
Je t'escriroys aussy plus amplement
Du sage duc, et generalement
Des beaulx vieillardz: mais ma Dame et maistresse,
Tu les congnois, si font ilz ta haultesse.
Ilz savent bien que tu es, sans mentir,
Fille d'ung roy qui leur a faict sentir
Le grand pouvoir de son fort bras vainqueur,
Et la noblesse et bonté de son cueur.
Parquoy clorray ma lettre mal aornée,
Te suppliant, Princesse deux foys née,
Te souvenir, tandis qu'icy me tien,
De cestuy là que retiras pour tien
Quand il fuyoit la fureur serpentine
Des ennemys de la belle Christine.

De mon coq à l'asne dernier,
Lyon, ce malheureux asnier,
Fol, foliant, imprudent, indiscret,
Et moins sçavant qu'ung docteur en decret,
Ha, ha, dist il, c'est grand oultraige
De parler de tel personnaige
Que moy. En est il ung au monde
Et qui tant de sçavoir habonde?
Et je responds: ouy, ouy vrayment,
Et n'y fust autre que Clement.
Le latin, le grec et hebreu
Luy sont langaiges tenebreux.
Mais en françoys de Heurepoix,
Et beaulx escuz d'or et de poix,
En quelque latin de marmite,
Par nostre dame, je le quicte,
Pour vray il est le plus sçavant:
C'est raison qu'il voyse devant.
Quant de sa proposition
Touchant la fornication,
Il vauldroit mieulx la trouver bonne,
Qu'y besongner comme en Sorbonne.
Mais le maquart ne se contente,
Et dit au gendre de sa tente,
S'il nous peult quelque jour avoir,
Il employra tout son pouvoir
De nous faire brusler tous vifz.
De ma part, je n'en suis d'advis
Et n'y sçauroys prendre plaisir.
Toutesfoys, s'il en a desir,
Quand il sera prest qu'il me mande,
Et si j'y voys, que l'on me pende.
Tu diras, mon amy Lyon,
Pour moy quelque fidelium,
Ou quelque creux de profundis
Pour me tirer en paradis.
Mais si trouvez qu'il soit ainsi,
Qu'au partir de ce monde icy
Nous soyons saulvez ou dampnez,
Ne dictes riens et me donnez
Ce petit mot en epitaphe,
Mais que soubz mon corps on le graphe:
Cy pend ce fol qui s'est rendu
A Paris pour estre pendu.
Quant de celluy qui s'est fasché.
Que me suis à luy ataché,
C'est ung meschant, faulx et flateur,
Insigne dissimulateur,
Et vindicatif à oultrance:
Mais je ne veulx que Lyon pense
Que voulsisse de luy mentir:
Parquoy ne me puys repentir
D'en avoir dit ce qui est vray:
Et si me poingt, je descouvray
De plus grans cas qu'il a commis.
Qu'il ne face plus d'ennemys:
Il en a trop qui vivent bien.
Lors seray son amy, combien
Qu'il ne l'ayt en rien merité,
Le traistre plain de vanité.
Mais Dieu vueille que l'on oublye
Ce que souffrons pour sa follye.
Je suis trop loing pour le luy dire,
Qui me contrainct de le rescripre.
Et si dit plus en dupplicant,
Pareillement et quant et quant,
Que savant est, il est bien pris:
Car encor qu'il en soit repris
De tous, mesme de sa voysine,
Dont le mary faict bonne myne,
Il n'est possible qu'il s'en garde.
Chacun jour, quand il se regarde,
Il est tout certain qu'il se veoyt:
Je suis despit qu'il n'y pourveoit:
Mais il est bon entendre icy
J'en suys en merveilleux soucy.
Est ce de luy que j'ay escript?
Nenny non, c'est de l'antecrist.
Ce n'est pas luy, et si ne sçay,
Il en a faict son coup d'essay.
Nommez moy celluy qui s'en doubte!
Par mon nyda, je n'y veoys goutte!
Est ce point Juda ou Symon?
Non est, si est, c'est il, c'est mon!
Or me croyez, c'est Barrabas:
Prenez le, mectez le à bas!
Quel bruict, quelle pitié, quelle honte!
Voylà ce qu'on nous en racompte.
Venez çà, que respondes vous
A ce qu'il vous dit? Bran pour vous!
Je le congnoys, c'est ung grand prebstre.
Vous faillez, il le vouldroit estre,
Pourveu qu'il en eust acroché
Quelque abbaye ou evesché.
Mais, sans bonnet, sa teste nue
Est pour la mistre bien menue.
N'en parlez plus, parbieu c'est il,
Tout ce qu'il sçayt n'est que babil:
Je n'en pourroys plus tant souffrir,
Voy cy que je luy vueil offrir:
Luy bailler mon art et ma muse,
Pour en user comme j'en use,
En me resignant son office,
Car je sçay qu'elle m'est propice.
Faictes, si povez, qu'il s'y range:
Je suis trescontant de l'eschange.
L'estat est bon pour les affaires
De nous et noz petitz confreres.
Si de mon art ne peult chevir,
Voycy dont il pourra servir:
On m'a promis qu'il a renom
De salpestre et pouldre à canon
Avoir muni tout son cerveau:
Faictes deux tappons de naveau,
Et les luy mectez en la bouche.
Et puis apres que l'on le couche
Tout de son long: et en l'oreille,
Tout doulcement qu'il ne s'esveille
Gectez y pouldre pour l'emorche,
Et gardez bien qu'on ne l'escorche,
Car ung homme bien empesché
Seroit d'ung renard escorché.
Et cela faict qu'on le repute
Pour servir d'une haquebute.
Jamais homme n'en parla mieulx:
Les tappons sortiront des yeulx
Et feront ung merveilleux bruict:
Et si la fouldre les conduict,
Ilz fraperont tous deux d'ung coup.
Cela leur servira beaucoup
Pour deschasser leurs ennemys:
Car s'ilz ne sont fort endormyz,
Tel canon leur donnera craincte.
Pleust à Dieu qu'il feust à la poincte
Du premier choc, ce gros marault,
Qui a crié sur nous harault
Et nous a chassé du pays.
Nous estions assez esbahys,
Lyon, il t'en peult souvenir:
Il n'estoit temps de revenir,
Il failloit chercher seureté
Du paouvre Clement arresté,
Qui surprins estoit à Bordeaulx
Par vingt ou quarante bedeaulx
Des sergens dudict parlement.
Je diz que je n'estoys Clement
Ne Marot, mais ung bon Guillaume
Qui, pour le prouffict du Royaume,
Portoys en grande dilligence
Paquet et lettres de creance.
Je n'avoys encores souppé,
Mais si tost que fuz eschappé
Je m'en allay ung peu plus loing,
Et, parbieu, il en estoit besoing:
Car pour ung tel paouvre souldart
Que Clement, qui n'est point pendart,
N'y fut faict plus grande poursuicte.
J'avoys chacun jour à ma suicte
Gens de pied et gens de cheval:
Et lors je prins le vent d'aval,
Et sur petitz chevaulx legiers
Je me mis hors de tous dangiers,
J'entends pourveu que je me tienne
Là où je suis en bonne estraine.
Si nous feussions demourez là,
Tel y estoit qui n'en parla
Jamais, depuis que j'en partis.
Ilz ont esté si bien rotys
Qu'ilz sont tous convertiz en cendre.
Or jamais ne vous laissez prendre
S'il est possible de fouyr:
Car tousjours on vous peult ouyr
Tout à loysir et sans collere.
Mais en fureur de telle affaire
Il vault mieulx s'excuser d'absence
Qu'estre bruslé en sa presence.
Des nouvelles de par deçà:
L'autre jour quand il trespassa
L'empereur, il ne l'estoit pas,
Et n'avoit pas passé le pas
Pour dire qu'il fust trespassé.
Il est bien vray qu'il est passé
De l'Ytalye en la Prouvence.
Les Françoys crient: vive France!
Les Espaignols: vive l'empire!
Il n'y a pas pour tous à rire.
Le plus hardy n'est sans terreur.
N'est ce pas ung trop grand erreur,
Pour des biens qui ne sont que terre,
D'exciter si horrible guerre?
Les gensdarmes sont furieux,
Chocquans au visaige et aux yeulx.
Il ne fault qu'une telle lorgne
Pour faire ung gentilhomme borgne:
Il ne fault qu'un traict d'arbaleste;
Passant au travers de la teste,
Pour estonner ung bon cerveau.
J'aymeroys autant estre ung veau
Qui va droict à la boucherie,
Qu'aller à telle tuyerie.
C'est assez d'ung petit boullet,
Qui poingt ung souldart au collet,
Pour empescher de jamais boire.
Fy, fy, de mourir pour la gloire,
Ou pour se faire grand seigneur
D'aller mourir au lict d'honneur,
D'un gros canon parmy le corps,
Qui passe tout oultre dehors.
Par ma foy, je ne vouldroys point
Qu'on gallast ainsi mon pourpoint,
Et la livrée du cappitaine.
Hau, compaignon, levez l'enseigne:
Celuy qui la portoit est bas!
Sangbieu, voilà de beaulx esbas!
Voilà comment on se gouverne
Dedans une bonne taverne.
J'oseroys entrer hardyment,
Mais où l'on frappe nullement:
C'est ainsy que Clement devise,
Vivant en paix dedans Venise.

Oultre le mal que je sens, treshault Prince,
De plus ne veoir la gallique province
Et d'estre icy par exil oppressé,
Je doubte et crains que, moy aiant laissé
L'air de Ferrare, il ne te soit advis
Que j'ay les sens d'inconstance ravis,
Et qu'en ton cueur n'entre une impression
Que de vaguer je fais profession,
Sans en ung lieu povoir longtemps durer,
Ne la doulceur de mon aise endurer,
Ce qui n'est pas: je n'y ay fait oultrance,
N'aucun forfait, fors que je suis de France.
Mais quant j'y vins, certes je ne pensoys
Que ce fust crime illec d'estre Françoys.
Voilà le mal: voilà la forfaicture
Qui m'a faict prendre ailleurs mon adventure.
Si plus y a, que je soys rebouté
De tout l'espoir que j'ay en ta bonté.
Rien que le vray, Sire, je ne revelle,
Et le regret à tesmoing j'en appelle
Qu'eurent de moy, sans que gloire me donne,
Les serviteurs et la dame tant bonne
Qui maintesfoys à rompre travailla
Le departir que Dieu me conseilla.
Mais quel besoin est il que je proteste
Tant de raisons? De ce trouppeau la reste,
Sans toy, bien tost paistre apres moy viendra,
Car au pasteur pour le moins ne tiendra.
Et lors sauras, si tu ne le sçais point,
Que pas ne suis la mousche qui le poingt.
Je dy cecy craignant que je n'acqueste
Plus fort ton yre et perde ma Requeste,
Qui est non pas de servir ta Grandeur
Comme souloys (ce seroit trop grant heur),
Ains qu'il te plaise ung congé me donner
De pour six mois en France retourner,
A celle fin qu'ordre donner je voise
A ce qui plus de loing que pres me poise.
O que je n'ay le cheval Pegasus,
Plus hault volant que le mont Parnasus,
Ou les dragons avec lesquelz Medée
Est de la tour de Corinthe evadée.
De Dedalus ou Perseus les esles
Vouldroys avoir, il ne m'en chault lesquelles!
Bien tost vers France alors voleteroys,
Et sur les lieux plaisans m'arresteroys,
Pendant en l'air, planant comme ung gerfault:
Si te verroyt peult estre de là hault
Chassant aux boys: contempleroys la France,
Contempleroys Loyre, qui des enfance
Fut mon sejour, et verroys mes amys,
Dont les ungs m'ont en oublyance mys,
Les autres non: puis à l'autre volée
Regarderoys la maison desolée
De mon petit et povre parentage,
Qui sustenté estoit de l'advantage
Que j'eus de toy. Mais pourquoy metz je avant,
Sot que je suis, tous ces souhaictz d'enfant,
Qui viennent moins quand plus on les desire.
Et toy seul est de me donner, O Sire,
Esles au dos, voire cheval volant.
Parle sans plus, et dy en le voulant
Que je retourne au rang acoustumé:
Soudain seray d'esles tout emplumé.
Non qu'à present si grant requeste face,
Peu de respect auroit devant ta face
Ce mien escript, si encor continue
Le tien courroux: mais s'il se diminue
Je ne dis pas que lors toute ma force
De t'en prier humblement ne s'efforce.
O Roy Françoys, tout ce monde charnel,
Que feroit il, si tousjours l'Eternel
Estoit esmeu? Ne voyons nous souvent,
Apres qu'il a par tonnerre et par vent
Espovanté ce miserable monde,
Qu'en fin s'appaise, et rend l'air cler et munde?
Pour ceste cause icy bas chascun homme
A juste droit roy et pere le nomme.
Toy donq, qui es du pays roy et pere,
Feras ainsy, et ainsy je l'espere.
Certes souvent, ayant vaincu en place
Ton ennemy, tu luy as bien fait grâce,
Grâce, pour vray, laquelle il ne t'eust faicte
Si dessus toy fust tumbé la deffaicte.
Tel a couché encontre toy la lance,
Que tu as fait plein d'honneur et chevance.
Moy donq, qui n'ay en nulz assaulx, n'alarmes
Encontre toy jamais porté les armes,
Et n'ay en rien ton ennemy servy,
Auray moins que ceulx là desservy?
Dieu, qui les cueurs jusqu'aux fons congnoist bien,
Sçait quelle ardeur a eu tousjours le mien
A ta haulteur. Il sçait combien de foys
J'ay vers le ciel pour toy levé ma voix,
Et de quel cueur à mes enfans petiz
J'ai enseigné (qu'à peine parloient ilz)
Comment pour toy prier ilz le devoient,
Entrans au lict, et quant ilz se levoient.
A quel propos allegueray mes vers
Qui de ton nom sont plains en lieux divers,
Comme clerons de ta gloire immortelle
Et vrays tesmoings de mon naturel zelle.
Il est bien vray, que pour ton loz chanter,
On ne le peult (tant est grant) augmenter.
Mais Dieu, de qui la gloire est indicible,
Prent bien à gré que l'homme (à son possible)
Loue ses faictz, et ne tient à despris
Que pour subject de quelque oeuvre il est pris.
Certes, ung moys avant que ma fortune
Me feist savoir ma retraicte importune,
Je proposoys en mon entendement
(Mais Dieu en disposé autrement)
De te prier, Sire, sçais tu de quoy?
De me donner ung lieu plaisant et coy,
Où à repos peust ma Muse habiter,
Et là tes faitz et tes vertuz dicter,
Voire, et combien que ta grandeur merite,
Non que Marot, mais Maro la recite.
Ma nef legiere osoit bien presumer
De faire voille en ceste haulte mer.
Or suis je bien au loing de mon propos:
A peine auray plaisant lieu de repoz
En France, helas, quand cil qui la manye
D'en approcher les bornes me denye:
A peine auray en ces terres loingtaines
Veine à chanter tes louenges haultaines,
Estant assez empesché jours et nuictz
A deplorer mes pertes et ennuys.
Voylà comment suis traicté: mais au fort
(Oultre que j'ay en Dieu mon reconfort)
Je me consolle en pensant que ma peine,
Quelque rigueur de quoy elle soit pleine,
Ne vient de rapt, de meurtre ou trahyson,
Ne par infame aucune mesprison,
Et que le cas plus grief que j'ay commis,
C'est qu'en courroux, sans y penser, t'ay mis.
A ce courroux soudain pour moy print cesse
Maincte faveur de prince et de princesse:
Et en ta court chascun (selon l'usaige)
Sagement sceut en suyvre ton visaige.
Quant la maison caduque et ancienne
Commence à tendre à la ruine sienne,
On voit tousjours que tout le fais d'icelle
Se vient jecter du costé qui chancelle.
J'ay fait l'essay de la comparaison,
Et d'ainsy faire ilz ont tous eu raison:
Car qui pourroit m'aymer d'amour ouverte,
Voyant à l'oeil contre moy descouverte
L'ire du Roy? Certainement depuis
A peine aymé moy mesme je me suis.
Non que par là j'entre en desasseurance,
Mais au rebours par là j'ay esperance,
Quand ton cueur hault ung peu s'adoulcira,
Que tout le monde adonques me rira.
J'ay cest espoir, et ung plus grant encores,
Maulgré l'exil où je suis vivant ores.
J'espere veoir ma liberté premiere:
Apres noyr temps vient souvent la lumiere:
Tel arbre fut de fouldre endommagé,
Qu'on voit de fruict encores tout chargé.
Pourtant, si j'ay de ta puissance, Sire,
Esté touché, cela n'est pas à dire
Que celle main qui m'a voulu ferir
Ne vueille bien quelque jour me guerir.
J'ay tant au cueur ceste esperance empraincte,
Qu'on ne pourroit l'en tirer par contraincte.
J'espereray quand tu le deffendrois.
Il est bien vray qu'ailleurs, en tous endrois,
T'obeiray, mais en cestuy seul poinct
En hazart suis de ne t'obeyr point:
Et ne m'en fault (soit bien, soit mal) reprendre.
A ta bonté seullement s'en fault prendre,
Qui tousjours vient me donner bon confort
En me disant: espere, espere fort.
Or, ce pendant que l'esperance plaine
De doulx penser me tiendra en alaine,
Je te supply par iceulx troys enfans
Que puisses veoir conquereurs triumphans,
Par leurs deux seurs, tes filles tresaymées,
En qui Dieu a tant de grâces semées,
Par la seur tienne, et ma maistresse et dame,
Qui en vertus, sans prejudice d'âme,
Pareille n'a: par ta querelle juste
En ceste guerre, et par ce bras robuste
Que l'on a veu en lieu se hazarder
Où l'ennemy n'osa onq regarder,
Te plaise, Roy, à ton humble Clement,
A ton Marot, pour six moys seulement,
La France ouvrir, que ses enfans il voye,
Et qu'à leur cas et au sien il pourvoye.

En mon vivant n'apres ma mort avec,
Prince royal, je n'entrouvry le bec
Pour vous prier: or devinez qui est ce
Qui maintenant en prent la hardiesse?
Marot bany, Marot mis à requoy,
C'est luy sans autre. Et sçavez vous pourquoy
Ce qu'il demande a voulu vous escrire?
C'est pour autant qu'il ne l'ose aller dire.
Voylà le poinct: il ne fault point mentir
Que l'air de Frace, il n'ose aller sentir:
Mais s'il avoit sa demande impetrée,
Jambe ne teste il n'a si empestrée,
Qu'il n'y volast. En vous parlant ainsy,
Plusieurs diront que je m'ennuye icy,
Et pensera quelque caffart pellé
Que je demande à estre rappellé.
Non, Monseigneur, ce que demander j'ose
Des quatre pars n'est pas si grande chose.
Ce que je quiers, et que de vous j'espere,
C'est qu'il vous plaise au Roy, vostre cher pere,
Parler pour moy, si bien qu'il soit induict
A me donner le petit saufconduict
De demy an, qui la bride me lasche,
Ou de six moys, si demy an luy fasche.
Non pour aller visiter mes chasteaulx,
Mais bien pour veoir les petis maroteaux,
Et donner ordre à ung faiz qui me poise.
Affin aussy que dire adieu je voyse
A mes amys, à mes compaignons vieulx,
Car vous savez (si fais je encores myeulx)
Que la poursuyte et fureur de l'affaire
Ne me donna jamais temps de ce faire.
Aussy affin qu'encor ung coup j'accolle
La Court du Roy, ma maistresse d'escolle.
Si je voys là, mille bonnetz ostez,
Mille bons jours viendront de tous costez.
Tant de dieugardz, tant qui m'embrasseront,
Tant de salutz qui d'or point ne seront.
Puis (ce dira quelque langue friande),
Et puis Marot, est ce une grande viande
Qu'estre de France eslongné, et bany?
Pardieu, Monsieur (ce diray je), nenny.
Lors des cheres et des grans accollées
Prendray les bons, laisseray les vollées.
Adieu Messieurs, adieu donq mon mignon.
Et cela fait, verrez le compaignon
Bien desloger, car mon terme failly,
Je ne craindray synon d'estre assailly
Et empaulmé: mais si le Roy vouloit
Me retenir ainsy comme il souloit,
Je ne dy pas qu'en gré: je ne le prinse,
Et puis il fault obeir à son prince.
Il le feroit s'il sçavoit bien comment
Depuis ung peu je parle sagement,
Car ces Lombars avec qui je chemine
M'ont fort apris à faire bonne myne,
A ung seul brin de Dieu ne deviser,
A parler froid, et à poltroniser.
Dessus ung mot une heure je m'arreste
S'on parle à moy, je respondz de la teste.
Mais je vous pry mon saufconduict ayons,
Et de cela point ne nous esmayons.
Assez aurons espace d'en parler,
Si une foys vers vous je puis aller.
Conclusion: royalle geniture,
Ce que je quiers n'est riens qu'une escripture
Que chascun jour on baille aux ennemys
On la peult bien octroyer aux amys.
Et ne fault jà qu'on ferme la campaigne
Plustost à moy qu'à quelque Jehan d'Espaigne,
Car quoy que né de Paris je ne soys,
Point je ne laisse à estre bon Françoys.
Et si de moy (comme j'espere) on pense,
J'ay entrepris faire pour recompense.
Ung oevre exquis, si ma Muse s'enflamme,
Qui maulgré temps, maulgré fer, maulgré flamme,
Et maulgré mort, fera vivre sans fin
Le Roy Françoys, et son noble Daulphin.

Par devers qui prendront mes vers leur course,
Synon vers toy, d'eloquence la source,
Qui les entens sans les falloir gloser,
Et qui en sçais de meilleurs composer?
A qui diray ma doulleur ordinaire,
Synon à toy, Princesse debonnaire,
Qui m'a nourry, et souvent secouru,
Avant qu'avoir devers toy recouru?
A qui diray le regret qui entame
Mon cueur de fraiz, synon à toy, ma Dame,
Que j'ay trouvée en ma premiere oppresse
(Par dit et fait) plus mere que maistresse?
O noble fleur, si advouez nous sommes
Tirer de Dieu comparaison aux hommes,
Alloit jamais David, roy, à recours,
Fors à celluy qui luy promist secours?
Alloit jamais Israel à refuge,
Quand contre luy couroit nouveau deluge,
Fors à celluy qui aux premiers dangers
L'avoit tiré d'entre les estrangiers?
Je ne dy pas que bras et cueur ensemble
Ne leve à Dieu: mais en effect il semble
Que je ne doy avoir confort de luy.
Synon par toy, quand il me vient ennuy.
Or en ay ung, qui dedans mon cerveau
Est lourdement imprimé de nouveau.
Tu sçais comment, par parolles mutines
Des envieux aux langues serpentines,
Je fus contrainct (bien t'en peult souvenir)
Par devers toy en franchise venir,
Puis tout à coup, helas, t'abandonner
Soubz le conseil qu'il te pleust me donner:
Si me traictas (ains que partir) de sorte
Qu'il n'est besoing que de ma plume sorte
Ce qui en fut, craignant apprecier
Mon loz en lieu de te remercier.
O gentil cueur de Princesse royalle,
O plaine d'heur la famille loyalle
Qui vit soubz toy! Ainsy fut mon depart,
Ayant aux yeulx les larmes d'une part,
D'autre costé, une doubte, une craincte,
Qui en chemin dedans moy fut empraincte
Pour la fureur des envyeulx meschans,
Qui lors estoyent en queste sur les champs.
Lors comme ung cerf eschappé des dentées
Qu'il a des chiens jà experimentées,
Puis les sentant de bien loing aboyer,
Se mect encor à courre et tournoyer
En si grant peur que desjà il pense estre
Saisi aux flans, à dextre et à senestre,
Par quoy ne cesse à transnouer maretz,
Saulter buissons, circuir grans forestz,
Tant qu'en lieu soit où nul chien ne l'offense:
Ainsy passay Languedoc et Prouvence.
En telles peurs, et semblables travaulx
Passa ton serf torrentz, et montz et vaulx:
Puis se saulva en la terre italique,
Dedans le fort d'une dame gallique
Qui le receut: dont la remercias
Bien tost apres. Las, je ne sçay si as
Ores de moy souvenances semblables,
Je croy que si: mais ces espoventables
Doubtes et peurs, non encores tollues,
M'en ont causé tout plain de superflues,
Qui me font craindre où craindre je ne doy.
Donq trop de peur m'excusera vers toy.
L'homme subject à nauffrages terribles
Crainct toutes eaues, fussent elles paisibles:
Souvent aux champs la brebis apperçoit
Ung chien de loing, et cuyde que ce soit
Ung loup cruel: si se prend à courir
Et fuyt celluy qui la peult secourir.
Ainsy actainct de calamitez toutes,
Je ne conçoy en moy que peurs, et doubtes,
Tant qu'advis m'est, que ceulx là qui ont soing
De mon prouffit me faillent au besoing.
Et, qui pis est, crains que ma destinée
Suive son train, tant est acheminée:
Car chiens du Pau, de relais et renfort,
Sont jà venus eslancer de son fort
Ton povre serf, qui en l'estang sallé
Venitien jecter s'en est allé,
Où les mastins ne le laisront longtemps,
Car clabauder d'icy je les entens.
Ainsy osté m'ont la joye feconde
Et le repos que ma Dame seconde
M'avoit donnés: osté m'ont ceste aisance,
Oultre son vueil, et à ma desplaisance:
Et maintenant, tout ce que faire puys
Sont pleurs, et plains, et ne sçay qui je suis,
Fors seullement une plante esbranchée,
Laquelle fut lourdement arrachée
De ton jardin fertile et fructueux
Par turbillons, et ventz impetueux
Qui m'ont poulsé par sus les grans montaignes
Jusqu'à la mer qui est joincte aux campaignes
De l'Itallye, où j'ay plus de douleurs
Que n'a la terre au printemps de couleurs.
En ceste mer n'a point tant d'animaulx
Qu'en moy d'ennuys: mais le grant de mes maulx
Et le dernier, est de sentir en l'âme
Quel douleur c'est perdre deux foys sa dame.
Aucunesfoys je dy: la nuict viendra,
Je dormiray, lors ne m'en souviendra:
Le dormir est contre le soucy une
Grant medecine, à ung chascun commune.
Mais en dormant viennent m'espovanter
Songes divers, et me representer
Aupres du vif de mon malheur l'ymaige,
Et mes espritz veillent à mon dommaige,
Si qu'advis m'est, ou que huissiers ou sergens
De me chercher sont promptz et diligens,
Ou qu'enserré suis en murs et barreaux,
Ou qu'on me livre innocent aux bourreaux.
Quelque foys suis trompé d'un plus beau songe,
Et m'est advis que me voy, sans mensonge,
Autour de toy, Royne tres honorée,
Comme souloye, en ta chambre parée,
Ou que me faiz chanter en divers sons
Pseaulmes divins, car ce sont tes chansons,
Ou qu'avec vous, mes amys singuliers,
Je me consolle en propos familiers.
Ainsy ayant senty à la legere
Ceste lyesse, et joye mensongere,
Pis que devant je me trouve empiré
Du souvenir de mon bien desiré:
Et en ce point, soit que le cler jour luyse,
Soit que la nuict à repos nous induise,
Je vy en peine: et fus ainsy traicté
Des lors qu'amour eust mon cueur arresté
A la Vertu, à la Belle sans si,
Et a duré mon mal jusques icy:
Tousjours les siens en la mortelle vie
Seront subjectz aux ayguillons d'envye.
Ha, noble fleur, ne te souvient il point
Qu'à mon depart, dont le record me poingt,
Tu me promis de bouche, et d'escripture
Te souvenir de moy, ta nourriture.
Or est il temps que de ce je te somme,
Ains que le fais de mes ennuys m'assomme.
De France, helas, suis bany desollé,
Non pour avoir aucun marchant vollé,
Non pour avoir par trop soudaine main
Tainct et rougi l'espée en sang humain,
Non pour avoir sur mer esté corsaire,
Non pour avoir adverty l'adversaire
Contre mon Roy, ne pour faulx tesmoigner,
Ne faulcement or ou argent congner:
Tous ceulx qui sont de Vertu amoureux
Ne tombent pas en cas si malheureux
Puisque suis donq bany pour ma Deesse,
Je te supply, toy qui es ma Princesse,
Me desbanir: ung chascun, pour tout seur,
Trouve tousjours ne sçay quelle doulceur
En son pays, qui ne luy veult permectre
De le povoir en oubliance mectre.
Ulixes sage, au moins estimé tel,
Fit bien jadis refus d'estre immortel
Pour retourner en sa maison petite,
Et du regret de mort se disoit quitte
Si l'air eust pu de son pays humer,
Et veu de loing son vilage fumer.
Est il qu'en France ung plus plaisant sejour?
Et toutesfoys nous voyons chascun jour
Que l'Alemant et le Grec s'en retyre
Pour habitter son pays, qui est pire.
Sauvages ours, et lions furieux
De retourner mesmes sont curieux
En leur caverne. Estes vous esbahys,
Faulx mesdisans, si j'aspire au pays,
Là où j'ay prins nourriture et croissance,
Où j'ay enfans, compaignons, congnoissance,
Là où mes vers, cà et là espandus,
Sont des petis et des grans entendus,
Où je vivoys sans peine, et sans destresse,
Et où tu es, ma dame, et ma maistresse?
Si te prometz, quant voy ma destinée
Si asprement à travaulx inclinée,
Que mon espoir, et toute sa vertu
Est tout à coup de grant craincte abatu:
Puis quant je pense à la bonté humaine
De ce grand Roy dont tu es seur germaine,
Et que c'est luy qui tout fasché devient
Quant de rigueur user il luy convient,
Lors mon espoir abatu se releve,
Et me promect que l'ennuy qui me greve
Tost prendra fin par le moyen de toy.
En fin d'escript, je le te ramentoy,
Te suppliant te prendre à ma fortune
Si de propos tristes je te importune:
Aussy ayant cest escript visité,
Si quelque mot s'y trouve inusité,
Pardonne moy: c'est mon stile qui change,
Par trop oyr parler langage estrange,
Et ne fera que tousjours empirer
S'il ne te plaist d'icy me retirer.

Puis que sçais le rebellion,
Je ne t'en mande rien, Lyon:
Et de quoy diable sert redicte?
Or ça, la saincte chattemitte,
Ainsy que l'on dict par deçà,
A faict feu puis ung mois en çà.
Quel bruict en ont faict noz prescheurs,
Ces grands ordinaires pecheurs?
Font ilz tousjours les gens absoulz
Par force d'escuz, ou de soubz,
Dont, non pas Dieu, mais l'argent regne?
Qui vouldroit mettre bride et resne
Au grand cheval d'ambition,
Point n'y auroit sedition.
En danger que ces gros asniers
Soient du lignage des musniers,
Ayant du sac, bled, et farine
Toute couverte leur narine.
Ostant la febve du gasteau,
Si en leur vin mectoient de l'eau,
Ceulx de Sorbonne enluminez
Si rouge n'auroient pas leurs nez.
Et puis, la belle Doctorie!
Il n'est pas prins, Andry Dorie:
Barberousse a peur qu'il ne vole.
L'Aigle ne craint la Mirandolle.
Maint ennemy se rend nostre hoste,
Combien que Gennes dans sa coste
Costoye ung perilleux fatras.
Ce fut par pierres et plastras
Qu'en espoir d'avoir recompense
Dammartin eut crevé sa pense.
Et quand les gens on veoit hoster,
On recule pour mieulx saulter.
Nanso est routier, et trop fin.
Dieu pardoint au françois Daulphin.
On dict qu'il fut empoisonné.
Et qu'il avoit assaisonné
[Le brevaige]? On dict qu'un Messere
A chanter messe est necessaire.
Je ne sçay pas comme il entend:
Qui ne luy en donne, il en prend.
Que du grief feu de sainct Anthoine
Soit ars le Cardinal Lemoyne,
Ennemy des Basochiens.
Les pouvres vouldroient estre chiens,
J'entens à l'heure que l'on repaist:
Ribon ribaine, s'il nous plaist:
Il fauldra de brief rendre compte.
C'est tout ung si on se mesconte:
Mais qu'au point on [sache] descendre.
Qu'on est penault le jour des cendres,
Quand il souvient du mardi gras!
Moindre est le dur travail des bras
Que de chanter par les couvents.
O de chemise les doulx vents,
Desquelz la laine est si tres forte
Qu'à damnation elle emporte
Maintz [moulles] de chappes et mytres.
Le fourmage couvert de mytes
Et d'ordure est tousjours meilleur.
Encores n'est sceu le malheur
Qui doibt venir de ceste guerre.
Montegent tient il tousjours serre?
J'ay grant peur qu'il ne soit moisy
Avec son compagnon Boisy
Sans le cheval de Pacquolet.
Ont ils tousjours le bas colet,
Monstrant leur tetasses ridées,
Nos vieilles mules desbridées,
Qui sont par chevaucher souvent
Fendues du cul jusqu'au devant?
S'il est vray, [et] que là s'avance
Le vieil vidaze de Provence,
Vrayment ell'sont bien eschancrées,
Noz poupinettes tant sucrées:
Et le mary autour furonne
J'ay entendu que dans Peronne
Florenges a faict feu et raige,
Tellement que d'un grand couraige
Sont devenuz les Percherons,
Expers fourreurs de mancherons.
Les Alemans font la devise.
Selon le poix bransle Venise.
L'Anglois entend bien la raison.
Les gouttes viennent en saison
Quand la verolle a faict son cours,
Sy de la Lune le discours
Tenoit du Soleil le party,
Nostre astrologue auroit menty:
Car il n'est pas pressé dans Nyce.
Il tranche du bigot et nyce
Ce punais lecteur bustarin.
Le grand Turc, et chef tartarin
N'est pas homme de grand colere.
Les mers sont par la grand galere
De leurs cours discontinuez.
Mais il est cheut tant de nuez
Que demandoient les alouettes.
Il ne fut onc tant de chouettes,
Et nuict et jour peuvent voler.
La roue defend de voller
Qui n'aura au costé des aisles.
Et puis comment, les Damoyselles
Fardent leur bas comme leur trongne?
Au diamant n'a point de rongne,
Car c'est une pierre trop vive.
[Vive qui peult, qui vive vive!]
N'est ce pas tousjours leurs deviz?
Les Suisses sont de cest avis,
Et du vendredi ilz ont peur.
Minos pourroit estre trompeur,
Comme Eacus, et Radamas.
En France, je ne voys d'amas.
Ne delaisse point le noyeau!
Qui est plus cher, ou le hoyeau,
Les pelles, hottes, ou les pictz?
Gardez [vous des tirans aspicz]
Qui pour l'hyver sont jà fourrez.
Prelatz seront bien rembourrez
Si Germanie a ung Concile.
On dict qu'il est creu en Cecile,
L'esprit droict comme une lignole.
L'admiral debvoit prendre Dole,
Qui est en la Franche Comté:
Et Chambery est revolté.
De nuict, au soir, se faict la brigue
Avec une petite ligue.
La balene sera tost prinse.
Aussi, de peur d'estre reprinse,
L'acouchée de Quatre Livre
S'en est fuye aux champs à delivre.
Car quand le Roy est en courroux
Il n'espargne blanc, noir ne roux.
On ente en carré le rouveau.
Encor le financier nouveau
Tiendra la longue non large S.
Aussi celuy qui croit largesse
Estre en aucuns, est bien jenain,
Sinon au sexe feminin.
Par faulx tolle Jesus est mort
Vendredi, dont Pilate mord
Ses levres: mais il n'est pas temps.
Sainct Jehan, ainsy comme j'entens,
Les Gentils ont tant prochassé
Que celluy qui estoit chassé
Et de ses Estats suspendu,
A esté pour son sus pendu.
Il y en eut bien d'endossez.
Il n'est oeuvre que de fossez
Dont remparée est Babylonne.
[Le beau livret de] Maguelonne
[On le lit plus que] l'Evangile.
Le Grec, ainsy que dict Virgile,
Nomme Avernon le trou d'enfer.
Et on en voit plusieurs danser
Sans son, tabour, fleute et chanson.
C'est ung travaillant eschanson.
Le Roy luy en est fort tenu
Que d'avarice est fort chenu.
Et qui n'aura les couillons chaux
Des cantharides artichaulx?
Et la mignonnette d'entrée!
Ilz sont de chaude rencontrée,
Bigotz, cagotz, godz et magodz,
Fagotz, escargotz et margotz.
Par Dieu, ce n'est que tout haras,
Joinct Hesdin, et apres Arras.
On aura à vil pris la serge,
J'entens que la baguage on charge
Pour en Henault venir charger.
En eau basse on ne peult nager:
C'est pourquoy fault trouver deniers.
Il ne sera pas des derniers.
Le marquis nouveau delivray.
Sire, tandis que je vivray,
M'employray en vostre service:
Car si le fruict du benefice
Tomboit en la main des marchans,
Et gens de bien, et les meschantz
Ont tout gaigné à la guerite.
Dieu gard la franche Marguerite,
Fleur du blanc lis inseparable.
C'est ung grand mal irreparable
Mectre tant d'âmes en danger.
On s'ennuye d'un pain manger.
A Venise je faictz prouesse.
Il ne vault rien, qui n'a richesse.
Qui est meschant est bien venu.
Qui scet mentir est retenu.
Il n'est de bruict que Triboulet.
Et de nourrice sans du laict.
Qui sçait flater est en credit.
Erasme est mort, et on m'a dict
Qu'on joue tousjours des gigoteaux.
A Dieu jusques aux blancs manteaux.

Puis que du Roy la bonté merveilleuse
En France veult ne m'estre perilleuse:
Puis que je suis de retourner mandé,
Puis qu'il luy plaist, puis qu'il a commandé,
Et que ce bien procede de sa grâce,
Ne t'esbahys si j'ay suivy la trace,
Noble seigneur, pour en France tyrer,
Où longtemps a je ne fais qu'aspirer.
Le marinier qui prent terre, et s'arreste
Pour la fureur de l'orage, et tempeste,
Desancre alors que les cieulx sont amys.
Le chevaucheur, qui à couvert s'est mis,
Laissant passer ou la gresle, ou la pluye,
Des que de loing voit qu'Aquilon essuye
Le ciel moillé, il entre en grant plaisir,
Desloge, et tire au lieu de son desir.
Certes ainsy, Monseigneur redoubté,
Si tost que j'euz mon retour escouté,
Et que je vy la grant nue essuyer
Qui en venant me povoit ennuyer,
Mon premier poinct ce fut de louer Dieu,
Et le second de desloger du lieu,
Là où j'estoys, pour au pays venir
Dont je n'ay sceu perdre le souvenir.
Nature a pris sur nous ceste puissance
De nous tirer au lieu de la naissance.
Mesmes long temps les bestes ne sejournent
Hors de leurs creux, sans qu'elles y retournent.
Brief, du desir qu'à la patrie avoye,
Je n'ay trouvé rien de dur en la voye,
Ains m'ont semblé ces grans roches haultaines
Preaux herbuz, et les torrentz fontaines:
Bise, verglas, neiges et la froidure
Ne m'ont semblé que printemps, et verdure.
Si qu'à Dieu rends grâces ung milion,
Dont j'ay attainct le gracieux Lion,
Où j'esperoys à l'arrivée transmectre
Au Roy Françoys humble salut en mettre:
Conclud estoit. Mais puisqu'il en est hors,
A qui le puis je et doy adresser, fors
A Toy, qui tiens, par prudence loyalle,
Icy le lieu de haulteur royalle?
S'il est ainsy que la puissance qu'as,
Toute s'estande en grans et petis cas,
La raison veult donques que maintenant
De ce salut, tu sois son lieutenant.
Et puis, je suis à cela confermé,
Pource qu'amy tu es, et bien aymé
De l'assemblée aux Muses tressacrées,
Et qu'à Phebus en escrivant agrées.
Humblement donq, sur ce je te salue
Hoir de Turnus, plain de haulte value.
Dieu gard aussy d'infecte adversité
L'air amoureux de la noble cité:
Dieu soubz, son Roy la maintienne eternelle,
Dieu gard tous ceulx qui habitent en elle.
Dieu gard la Saulne au port bien fructueux,
Et son mary, le Rosne impetueux,
Qui puis ung peu se demonstre si fier,
Que l'ennemy ne s'y osa fier:
Et dont naguere, en dilligence prompte,
S'est retiré Cesar, avecques honte.
Si vous supplie, ô Fleuves Immortelz,
Et toy, Prelat, dont il est peu de telz,
Et toy, cité fameuse, et de hault pris,
De ne vouloir contemner par mespris,
Ains recevoir tout amyablement
L'humble Dieu gard de vostre humble Clement.

TITRE

Adieu Lyon, qui ne mors point,
Lyon plus doulx que cent pucelles,
Synon quant l'ennemy te poingt:
Alors ta fureur point ne celles.

Adieu aussy à toutes celles
Qui embellisent ton sejour.
Adieu, faces cleres et belles,
Adieu vous dy, comme le jour.

Adieu, cité de grant valeur
Et citoyens que j'ayme bien.
Dieu vous doint la fortune et l'heur
Meilleur que n'a esté le myen.

J'ay de vous receu tant de bien,
Tant d'honneur, et tant de bonté,
Que voulentiers diroys combien,
Mais il ne peult estre compté.

Adieu, les vieillardz bien heureux,
Plus ne faisans l'amour aux dames:
Toutesfoys tousjours amoureux
De vertu qui repaist voz âmes:

Pour fuir reproches, et blasmes,
De composer ay entrepris
Des Epitaphes sur voz lames,
Si je ne suis le premier pris.

Adieu, enfans plains de savoir,
Dont mort l'homme ne desherite:
Si bien souvent me vinstes veoir,
Cela ne vient de mon merite.

Grant mercy, ma Muse petite,
C'est par vous, et n'en suis marry.
Pour belle femme l'on visite
A tous les coups ung laid mary.

Adieu la Saulne, et son mignon,
Le Rhosne, qui court de vistesse,
Tu t'en vas droict en Avignon:
Vers Paris je prens mon adresse.

Je diroys: Adieu, ma maistresse,
Mais le cas viendroit mieulx à point
Si je disoys: Adieu jeunesse,
Car la barbe grise me poingt.

Va Lyon, que Dieu te gouverne:
Assez longtemps s'est esbatu
Le petit chien en ta caverne,
Que devant toy on a batu.

Finablement, pour sa vertu,
Adieu des foys ung milion
A Turnus, de rouge vestu,
Gouverneur de ce grand Lyon.

TITRE Les Estreines de Marot

Au ciel ma Dame je crye,
Et Dieu prie,
Vous faire veoir au printemps
Frere, et mary si contents
Que tout rye.

A ma Dame la Daulphine
Rien n'assigne:
Elle a ce, qu'il faut avoir,
Mais je la vouldroys bien veoir
En gesine. 

A la noble Marguerite,
Fleur d'eslite,
Je luy donne aussi grand heur
Que sa grâce, et sa grandeur
Le merite.

La Mignonne des deux Roys,
Je vouldroys
Qu'eussiez ung beau petit Frere,
Et deux ans de vostre Mere,
Voyre troys.

La Duchesse de Nevers
Aux yeulx verts,
Pour l'esprit, qui est en elle,
Aura louange eternelle
Par mes vers.

Vostre beaulté mainte foys
Où je voys,
Haultement j'oy couronner:
Que vous puis je lors donner
Que ma voix?

Sans prejudice à personne,
Je vous donne
La pomme d'or de beaulté,
Et de ferme loyaulté
La couronne.

Vous reprendrez, je l'affie
Sur la vie,
Le tainct, que vous a osté
La Déesse de beaulté
Par envie.

Veu ceste belle jeunesse,
Et noblesse,
Dont vos Espritz sont vestuz,
Deux foys serez de Vertuz
La Contesse.

La doulce beaulté bien née
Estrenée
Puissions veoir avant l'esté
Mieulx, qu'elle ne l'a esté
L'aultre année.

Que voulez vous, Diane bonne,
Que vous donne?
Vous n'eustes, comme j'entens,
Jamais tant d'heur au printemps
Qu'en automne.

Noz yeulx de veoir ne sont las
Soubz Athlas
Plusieurs Déesses en grâce:
Dont Canaples tient la place
De Pallas.

A la beaulté de l'Estrange,
Face d'Ange,
Je donne longue vigueur:
Pourveu que son gentil cueur
Ne se change.

Miolans l'aisnée est bien,
Et de rien
Ne doibt estre mal contente,
Pourveu que la longue attente
Vienne à bien.

A Miolans la puisnée,
Ceste année
Luy doint sur l'esté luysant
Ce, qui seroit bien duysant
A l'aisnée.

Sa fleur durer ne pourra,
Et mourra:
Mais ceste grâce, laquelle
La faict tousjours trouver belle,
Demourra.

Garde toy de descocher,
Jeune Archer,
Pour à son cueur faire bresche:
Car elle feroit la flesche
Reboucher.

Damoyselle de Torcy,
Cest An cy
Telle estreine vous desire,
Qu'ung bon coup vous puissiez dire
Grand mercy.

Cent nobles, et bons partiz
Douartis,
Vostre amour pourchasseront,
Quand de vostre amour seront
Advertiz.

C'est bon pays, que Bretaigne
Sans montaigne:
Mais je croy, qu'elle vouldroit
Tenir le chemin tout droict
D'Allemaigne.

S'on veult changer vostre nom
De renom
A ung meilleur, ou pareil,
Ne vueillez de mon conseil
Dire non.

Soubz vos attours bien fournys,
D'or garnys,
A Venus vous ressemblez:
Soubz le bonnet me semblez
Adonis.

Belle, quand la foy juras
A Duras,
Tu fuz tresbien estreinée:
Bien doulx avant ton aisnée
L'enduras.

Montreul monstre clerement,
Seurement,
Qu'en beau corps grâce rassise
C'est la pierre en l'or assise
Proprement.

Damoyselle de Ryeulx,
En maintz lieux
L'embonpoinct se pert, et gaste:
Je suis d'advis, qu'on se haste
Pour le mieulx.

Nature, ouvriere sacrée
Qui tout crée,
En vostre brun a bousté
Je ne sçay quoy de beaulté
Qui aggrée.

Dixhuyct ans je vous donne,
Belle, et bonne:
Mais à vostre sens rassis
Trente cinq, ou trente six,
J'en ordonne.

J'estreine de nom de belle
La Chapelle:
Voyre quelcque brun qu'elle ayt,
S'on dit, qu'elle ayt rien de layd,
J'en appelle.

En sa doulceur feminine
Tant benigne
Rigueur pourroit estre enclose:
Car tousjours avec la rose
Croist l'espine.

Si quelcun pour son estreine
Vous emmeine,
Je vous donne, ou à peu pres,
Au bout de neuf moys apres
Pance pleine.

Je puisse devenir Singe,
Si Lursinge
N'a la sorte, et n'en mens poinct,
D'estre blanche, et en bon poinct,
Soubz le linge.

Cest An vous fasse maistresse
Sans destresse
D'amy aussi gracieux
Que fut Tarquin furieux
A Lucresse.

Voz grâces en faict, et dict
Ont credit
De plaire Dieu sçayt combien:
Ceulx, qui s'y congnoissent bien
Le m'ont dit.

Bien doibt la Baulme advouer
Et louer
L'an, lequel luy appareille
Sur le vert bille pareille.
Pour jouer

De response bien certaine
Et soubdaine
Vous donne le doctrinal,
Pour respondre au Cardinal
De Lorraine.

Je donne à Brueil aux doulx yeulx
Gracieux,
Par sa grâce bien sçavoir
Celle des hommes avoir,
Et des Dieux.

Si vous n'estes en poinct
Bien appoinct,
Quelcque jour engresserez:
Et alors vous le serez,
Serez point?

Aubeterre amour ressemble,
Ce me semble.
Petite veue ont touts deux:
Et toutesfoys chascun d'eulx
Les cueurs emble.

Pour estreines de la Tour,
Qui d'atour
Nuptial la coifferoit,
Je pense, qu'on luy feroit
Ung bon tour.

Si Dieu, qui vous composa,
N'y posa
Beaulté en tout compassée,
En Esprit recompensée
Bien vous a.

Je vous donne en conscience
La science
De porter le faix, et somme
D'une vertu, qui se nomme
Patience.

Pour vostre estreine, qui vaille,
Je vous baille
Tant d'esbats, et passetemps,
Que de celluy, que j'entends,
Ne vous chaille.

Vostre mary a fortune
Opportune:
Si de jour ne veult marcher,
Il aura beau chevaulcher
Sur la brune.

TITRE Les Opuscules

Comme douleurs de nouvel amassées
Font souvenir des lyesses passées:
Ainsi plaisir de nouvel amassé
Faict souvenir du mal, qui est passé.
Je dy cecy, mes treschers Freres, pource
Que l'amytié, la chere non rebourse,
Les passetemps, et consolations,
Que je reçoy par visitations
En la prison claire; et nette de Chartres,
Me font recors des tenebreuses chartres,
Du grand chagrin, et recueil ord, et laid,
Que je trouvay dedans le Chastellet.

Si ne croy pas, qu'il y ait chose au monde,
Qui mieulx ressemble ung Enfer tresimmunde:
Je dy Enfer, et Enfer puis bien dire:
Si l'allez veoir, encor'le voyrrez pire.
Aller helas! ne vous y vueillez mettre:
J'ayme trop mieulx le vous descrire en metre,
Que pour le veoir auclun de vous soit mys
En telle peine. Escoutez doncq'Amys.

Bien avez leu, sans qu'il s'en faille ung A,
Comme je fus par l'instinct de Luna
Mené au lieu plus mal sentant, que soulphre,
Par cinq, ou six ministres de ce gouffre:
Dont le plus gros jusques là me transporte.
Si rencontray Cerberus à la porte:
Lequel dressa ses troys testes en hault,
A tout le moins une, qui troys en vault.

Lors de travers me voit ce Chien poulsif,
Puis m'a ouvert ung huys gros, et massif:
Duquel l'entrée est si estroicte, et basse,
Que pour entrer faillut que me courbasse.
Mais ains, que feusse entré au gouffre noir,
Je veoy à part ung aultre vieil manoir
Tout plein de gens, de bruyt, et de tumulte:
Parquoy avec ma Guyde je consulte,
En luy disant: Dy moy, s'il t'en souvient,
D'où, et de qui, et pourquoy ce bruyt vient.

Si me respond: Sans croyre le rebours,
Saiche, qu'icy sont d'Enfer les fauxbourgs,
Où bien souvent s'eslieve ceste feste:
Laquelle sort plus rude, que tempeste,
De l'estomach de ces gens, que tu voys:
Qui sans cesser se rompent teste, et voix
Pour appoincter faulx, et chetifs Humains,
Qui ont debatz, et debatz ont heu maints.

Hault devant eulx le grand Minos se sied,
Qui sur leurs dicts ses sentences assied.
C'est luy, qui juge, ou condamne, ou deffend,
Ou taire faict, quand la teste luy fend.

Là les plus grands les plus petitz destruisent:
Là les petitz peu, ou poinct, aux grands nuisent:
Là trouve l'on façon de prolonger
Ce, qui se doibt, et se peult abreger:
Là sans argent paouvreté n'a raison:
Là se destruict maincte bonne maison:
Là biens sans cause en causes se despendent:
Là les causeurs les causes s'entrevendent:
Là en public on manifeste, et dict
La maulvaistié de ce monde mauldict,
Qui ne sçauroit soubs bonne conscience
Vivre deux jours en paix, et patience:
Dont j'ay grand'joye avecques ces mordants.
Et tant plus sont les hommes discordants,
Plus à discord esmouvons leurs courages
Pour le proffict, qui vient de leurs dommages:
Car s'on vivoit en paix, comme est mestier,
Rien ne vauldroit de ce lieu le mestier:
Pource qu'il est de soy si anormal,
Qu'il fault expres, qu'il commence par mal,
Et que quelcun à quelcque aultre mefface,
Avant que nul jamais proffict en face.

Brief en ce lieu ne gaignerions deux pommes,
Si ce n'estoit la maulvaistié des hommes.
Mais par Pluton le Dieu, que doibs nommer,
Mourir de faim ne sçaurions, ne chommer:
Car tant de gens, qui en ce parc s'assaillent,
Asses, et trop de besongne nous taillent:
Asses pour nous, quand les biens nous en viennent:
Et trop pour eulx, quand pauvres en deviennent.
Ce nonobstant, ô nouveau prisonnier,
Il est besoing de pres les manier:
Il est besoing (croy moy) et par leur faulte
Que dessus eulx on tienne la main haulte:
Ou aultrement les bons bonté fuyroient,
Et les maulvais en empirant iroient.

Encor (pour vray) mettre on n'y peult tel'ordre,
Que tousjours l'ung l'aultre ne vueille mordre:
Dont raison veult, qu'ainsi on les embarre,
Et qu'entre deux soit mys distance, et barre;
Comme aux Chevaulx, en l'estable hargneux.
Minos le Juge est de cela soigneux,
Qui devant luy, pour entendre le cas,
Faict deschiffrer telz noysifz altercas
Par ces crieurs: dont l'ung soubstient tout droict
Droict contre tort: l'aultre tort contre droict:
Et bien souvent par cautelle: subtille
Tort bien mené rend bon droict inutille.

Prends y esgard, et entends leurs propos:
Tu ne veis oncq'si differents suppostz.
Approche toy pour de plus pres le veoir,
Regarde bien: je te fais assçavoir,
Que ce mordant, que l'on oyt si fort bruyre,
De corps, et biens veult son prochain destruire.
Ce grand criart, qui tant la gueulle tort,
Pour le grand gaing tient du riche le tort.

Ce bon vieillart (sans prendre or, ou argent)
Maintient le droict de mainte paovre gent.
Celluy, qui parle illec sans s'esclatter,
Le Juge assis veult corrompre, et flatter.
Et cestuy là, qui sa teste descoeuvre,
En playderie a faict ung grand chef d'oeuvre:
Car il a tout destruict son parentage,
Dont il est craint, et prisé davantage:
Et bien heureux celluy se peult tenir,
Duquel y veult la cause soubstenir.

Amys, voylà quelcque peu des menées,
Qui aux faulxbourgs d'Enfer sont demenées
Par noz grands Loups ravissants, et famys,
Qui ayment plus cent soulz, que leurs amys:
Et dont pour vray le moindre, et le plus neuf
Trouveroit bien à tondre sur un oeuf.

Mais puis que tant de curiosité
Te meut à veoir la sumptuosité
De noz manoirs: ce, que tu ne veis oncques,
Te feray veoir. Or saches, Amy, doncques,
Qu'en cestuy parc, où ton regard espends,
Une maniere il y a de Serpents,
Qui de petits viennent grands, et felons,
Non point vollants: mais traynants, et bien longs:
Et ne sont pas pourtant Couleuvres froydes,
Ne verds Lezards, ne Dragons forts, et roydes:
Et ne sont pas Cocodrilles infaicts,
Ne Scorpions tortuz, et contrefaicts:
Ce ne sont pas Vipereaulx furieux,
Ne Basilicz tuants les gens des yeulx:
Ce ne sont pas mortiferes Aspics,
Mais ce sont bien Serpents, qui vallent pis.
Ce sont Serpents enflés, envenimés,
Mordants, mauldicts, ardants, et animés,
Jectants ung feu, qu'à peine on peult estaindre,
Et en piquant dangereux à l'attaindre.

Car qui en est picqué, ou offensé,
En fin demeure chetif, ou insensé:
C'est la nature, au Serpent plein d'exces,
Qui par son nom est appelé Proces.

Tel est son nom, qui est de mort une umbre:
Regarde ung peu, en voylà ung grand nombre
De gros, de grands, de moyens, et de gresles,
Plus mal faisants, que tempestes, ne gresles.
Celuy, qui jecte ainsi feu à planté,
Veult enflammer quelcque grand'parenté:
Celluy, qui tire ainsi hors sa languete,
Destruira brief quelcun, s'il ne s'en guete:
Celluy, qui siffle, et a les dents si drues,
Mordra quelqu'ung, qui en courra les rues:
Et ce froid là, qui lentement se traine,
Par son venin a bien sceu mettre hayne
Entre la mere, et les maulvais enfants:
Car Serpents froids sont les plus eschauffantz.
Et de tous ceulx, qui en ce parc habitent,
Les nouveaulx nays, qui s'enflent, et despitent,
Sont plus subjects à engendrer icy,
Que les plus vieulx. Voyre et qu'il soyt ainsi,
Ce vieil Serpent sera tantost crevé,
Combien qu'il ait mainct lignage grevé.
Et cestuy là plus antique, qu'ung Roc,
Pour reposer s'est pendu à ung croc.

Mais ce petit plus mordant, qu'une Loupve,
Dix grands Serpents dessoubs sa pance couve:
Dessoubs sa pance il en couve dix grands,
Qui quelcque jour seront plus denigrants
Honneurs, et biens, que cil, qui les couva:
Et pour ung seul, qui meurt, ou qui s'en va,
En viennent sept. Dont ne fault t'estonner:
Car pour du cas la preuve te donner,
Tu doibs sçavoir, qu'yssues sont ces bestes
Du grand Serpent Hydra, qui heut sept testes:
Contre lequel Hercules combattoit,
Et quand de luy une teste abbatoit,
Pour une morte en revenoit sept vives.
Ainsi est il de ces bestes noysifves:
Ceste nature ilz tiennent de la race
Du grand Hydra, qui au profond de Thrace,
Où il n'y a, que guerres, et contens,
Les engendra des l'eage, et des le temps
Du faulx Cayn. Et si tu quiers raison,
Pourquoy Proces sont si fort en saison:
Scaiche, que c'est faulte de charité
Entre Chrestiens. Et à la verité,
Comment l'auront dedans leur cueur fichée,
Quand par tout est si froydement preschée?

A escouter vos Prescheurs, bien souvent,
Charité n'est, que donner au Convent.
Pas ne diront, combien Proces differe
Au vray chrestien, qui de touts se dict frere.
Pas ne diront, qu'impossible leur semble
D'estre Chrestien, et playdeur tout ensemble.
Ainçoys seront eulx mesmes à playder
Les plus ardentz. Et à bien regarder,
Vous ne vallez de guere mieulx au Monde,
Qu'en nostre Enfer, où toute horreur abonde.

Doncques, Amy, ne t'esbahys, comment
Sergents, Proces, vivent si longuement:
Car bien nourriz sont du laict de la Lysse,
Qui nommée est du Monde la malice:
Tousjours les a la Loupve entretenuz,
Et pres du cueur de son ventre tenuz.
Mais si ne veulx je à ses faicts contredire:
Car c'est ma vie. Or plus ne t'en veulx dire:
Passe cest huys barré de puissant fer.
A tant se teut le Ministre d'Enfer,
De qui les mots vouluntiers escoutoye:
Poinct ne me laisse, ains me tient, et costoye,
Tant qu'il m'eust mys (pour mieulx estre à couvert)
Dedans le lieu par Cerberus ouvert,
Où plusieurs cas me furent ramentus:
Car lors allay devant Rhadamantus
Par ung degré fort vieil, obscur, et salle.
Pour abreger: je trouve en une salle
Rhadamantus (Juge assis à son aise)
Plus enflammé, qu'une ardente fournaise,
Les yeulx ouverts, les oreilles biens grandes,
Fier en parler, cauteleux en demandes,
Rebarbatif, quand son cueur il descharge:
Brief, digne d'estre aux Enfers en sa charge.

Là devant luy vient maincte Ame dampnée:
Et quand il dict, telle me soyt menée,
A ce seul mot ung gros marteau carré
Frappe tel coup contre ung portal barré,
Qu'il fait crousler les tours du lieu infame.
Lors à ce bruict, là bas n'y a paouvre Ame,
Qui ne fremisse, et de frayeur ne tremble,
Ainsi qu'au vent fueille de Chesne, ou Tremble:
Car la plus seure a bien craincte, et grand'peur
De se trouver devant tel attrapeur.
Mais ung Ministre appelle, et nomme celle,
Que veult le Juge. Adoncques s'avance elle,
Et s'y en va tremblant, morne, et pallie.
Des qu'il la voyt, il mitigue, et pallie
Son parler aigre: et en faincte doulceur
Luy dict ainsi. Vien çà, fais moy tout seur,
Je te supply, d'ung tel crime, et forfaict.
Je croyrois bien, que tu ne l'as poinct faict,
Car ton maintien n'est, que des plus gaillards:
Mais je veulx bien congnoistre ces paillards,
Qui avec toy feirent si chaulde esmorche.
Dy hardyment: as tu peur, qu'on t'escorche?
Quand tu diras, qui a faict le peché,
Plus tost seras de noz mains despeché.

Dequoy te sert la bouche tant fermée,
Fors de tenir ta personne enfermée?
Si tu dys vray, je te jure, et promects
Par le hault Ciel, où je n'iray jamais,
Que des Enfers sortiras les brisées,
Pour t'en aller aux beaulx champs Elysées,
Où liberté faict vivre les esprits,
Qui de compter verité ont appris.

Vault il pas mieulx, doncques, que tu la comptes,
Que d'endurer mille peines, et hontes?
Certes si faict. Aussi je ne croy mye,
Que soys menteur: car ta phizionomie
Ne le dict poinct: et de maulvais affaire
Seroit celluy, qui te vouldroit meffaire.
Dy moy, n'ais peur. Touts ces mots allechantz
Font souvenir de l'Oyselleur des champs,
Qui doulcement faict chanter son sublet,
Pour prendre au bric l'oyseau nyce, et foyblet,
Lequel languist, ou meurt à la pippée:
Ainsi en est la paouvre Ame grippée.

Si tel'doulceur luy faict rien confesser,
Rhadamantus la faict pendre, ou fesser:
Mais si la langue elle refraind, et mord,
Souventesfoys eschappe peine, et mort.
Ce nonobstant, si tost qu'il vient à veoir,
Que par doulceur il ne la peult avoir,
Aulcunesfoys encontre elle il s'irrite,
Et de ce pas selon le demerite,
Qu'il sent en elle, il vous la faict plonger
Au fonds d'Enfer: où luy faict alonger
Veines, et nerfs: et par tourments s'efforce
A esprouver, s'elle dira par force
Ce, que doulceur n'a sceu d'elle tirer.
O chers Amys, j'en ay veu martyrer,
Tant que pitié m'en mettoit en esmoy.
Parquoy vous pry de plaindre avecques moy
Les Innocents, qui en telz lieux damnables
Tiennent souvent la place des coulpables.

Et vous enfants suyvantz maulvaise vie
Retirez vous: ayez au cueur envye
De vivre aultant en façon estimée,
Qu'avez vescu en façon deprimée.

Quand le bon trein ung peu esprouverez,
Plus doulx, que l'aultre en fin le trouverez:
Si que par bien le mal sera vaincu,
Et du regret d'avoir si mal vescu
Devant les yeulx vous viendra honte honneste,
Et n'en hairrez cil, qui vous admoneste:
Pource qu'alors ayants discretion
Vous vous voyrrez hors la subjection
Des Infernaulx, et de leurs entrefaictes:
Car pour les bons les Loix ne sont point faictes.
Venons au point. Ce Juge tant divers
Un fier regard me jecta de travers,
Tenant ung port trop plus cruel, que brave:
Et d'ung accent imperatif, et grave,
Me demandant ma naissance, et mon nom,
Et mon estat: Juge de grand renom,
Responds je alors, à bon droict tu poursuys,
Que je te dye orendroit, qui je suys:
Car incongneu suis des Umbres iniques,
Incongneu suis des Ames Plutoniques,
Et de touts ceulx de ceste obscure voye,
Où (pour certain) jamais entré n'avoie:
Mais bien congneu suis des Umbres Celiques,
Bien congneu suis des [Ames] Angeliques,
Et de touts ceulx de la tresclaire voye,
Où Juppiter les desvoyés avoye:
Bien me congneut, et bien me guerdonna,
Lors qu'à sa Soeur Pallas il me donna:
Je dy Pallas la si sage, et si belle:
Bien me congnoist la prudente Cybelle,
Mere du grand Juppiter amyable.
Quant à Luna, diverse, et variable,
Trop me congnoist son faulx cueur odieux.
En la mer suis congneu des plus haultz Dieux,
Jusqu'aux Tritons, et jusqu'aux Nereïdes:
En terre aussi des Faunes, et Hymnides
Congneu je suis. Congneu je suis d'Orphée,
De mainte Nymphe, et mainte noble Fée:
Du gentil Pan, qui les flustes manie:
D'Eglé, qui danse au son de l'harmonie,
Quand elle voyt les Satyres suyvants:
De Galathée, et de touts les [Sylvans],
Jusqu'à Tityre, et ses brebis camuses:
Mais par sus tout suis congneu des neuf Muses,
Et d'Apollo, Mercure, et touts leurs filz,
En vraye amour, et science conficts.

Ce sont ceulx là (Juge) qui en briefs jours
Me mettront hors de tes obscurs sejours,
Et qui pour vray de mon ennuy se deulent.
Mais puis qu'envie, et ma fortune veulent,
Que congneu sois, et saisy de tes laqs,
Sçaiche de vray, puis que demandé l'as,
Que mon droict nom je ne te veulx poinct taire:
Si t'advertis, qu'il est à toy contraire,
Comme eaue limpide au plus sec element:
Car tu es rude, et mon nom est Clement:
Et pour monstrer, qu'à grand tort on me triste,
Clement n'est poinct le nom de Lutheriste:
Ains est le nom (à bien l'interpreter)
Du plus contraire ennemy de Luther:
C'est le sainct nom du Pape, qui accolle
Les chiens d'Enfer (s'il luy plaist) d'une estolle.
Le crains tu poinct? C'est celluy qui afferme,
Qu'il ouvre Enfer, quand il veult, et le ferme:
Celluy, qui peult en feu chaud martyrer
Cent mille esprits, ou les en retirer.

Quant au surnom, aussi vray qu'Evangille,
Il tire à cil du Poëte Vergille,
Jadis cheri de Mecenas à Romme:
Maro s'appelle, et Marot je me nomme,
Marot je suis, et Maro ne suis pas,
Il n'en fut oncq depuis le sien trespas:
Mais puis qu'avons ung vray Mecenas ores,
Quelcque Maro nous pourrons veoir encores.

Et d'aultre part (dont noz jours sont heureux)
Le beau verger des lettres plantureux
Nous reproduict ses fleurs, et grands jonchées
Par cy devant flaistries, et seichées
Par le froid vent d'ignorance, et sa tourbe,
Qui hault sçavoir persecute, et destourbe:
Et qui de cueur est si dure, ou si tendre,
Que verité ne veult, ou peult entendre.

O Roy heureux, soubs lequel sont entrés
(Presque perys) les lettres, et Lettrés!
Entends apres (quant au poinct de mon estre)
Que vers Midy les haults Dieux m'ont faict naistre:
Où le Soleil non trop excessif est:
Parquoy la terre avec honneur s'y vest
De mille fruicts, de mainte fleur, et plante:
Bacchus aussi sa bonne vigne y plante
Par art subtil sur montaignes pierreuses
Rendants liqueurs fortes, et savoureuses.
Mainte fontaine y murmure, et undoye,
Et en touts temps le Laurier y verdoye
Pres de la vigne: ainsi comme dessus
Le double mont des Muses Parnassus:
Dont s'esbahyst la mienne fantasie,
Que plus d'Espritz de noble Poësie
N'en sont yssuz. Au lieu, que je declaire,
Le fleuve Lot coule son eaue peu claire,
Qui maints rochiers traverse, et environne,
Pour s'aller joindre au droict fil de Garonne.
A brief parler, c'est Cahors en Quercy,
Que je laissay pour venir querre icy
Mille malheurs: ausquelz ma destinée
M'avoit submis. Car une matinée
N'ayant dix ans en France fuz mené:
Là, où depuis me-suis tant pourmené,
Que j'oubliay ma langue maternelle,
Et grossement apprins la paternelle
Langue Françoyse es grands Courts estimée:
Laquelle en fin quelcque peu s'est limée,
Suyvant le Roy Françoys premier du nom,
Dont le sçavoir excede le renom.

C'est le seul bien, que j'ay acquis en France
Depuis vingt ans en labeur, et souffrance.
Fortune m'a entre mille malheurs
Donné ce bien des mondaines valeurs.
Que dy je las? O parolle soubdaine!
C'est don de Dieu, non point valeur mondaine:
Rien n'ay acquis des valeurs de ce Monde,
Qu'une maistresse, en qui gist, et abonde
Plus de sçavoir parlant, et escripvant,
Qu'en aultre femme en ce Monde vivant.
C'est du franc Lys l'yssue Marguerite,
Grande sur terre, envers le Ciel petite:
C'est la Princesse à l'esprit inspiré,
Au cueur esleu, qui de Dieu est tiré
Mieulx (et m'en croys) que le festu de l'Ambre:
Et d'elle suis l'humble Valet de chambre.

C'est mon estat, ô Juge Plutonique:
Le Roy des francs, dont elle est Soeur unique,
M'a faict ce bien: et quelcque jour viendra,
Que la Soeur mesme au Frere me rendra.

Or suis je loing de ma Dame, et Princesse,
Et pres d'ennuy, d'infortune, et destresse:
Or suis je loing de sa tresclaire face.
S'elle fust pres (ô cruel) ton audace
Pas ne se feust mise en effort de prendre
Son serviteur, qu'on n'a point veu mesprendre:
Mais tu voys bien (dont je lamente, et pleure)
Qu'elle s'en va (helas), et je demeure
Avec Pluton, et Charon nautonnier:
Elle va veoir ung plus grand prisonnier.
Sa noble mere ores elle accompaigne
Pour retirer nostre Roy hors d'Espaigne,
Que je souhaitte en ceste compaignie
Avec ta layde et obscure mesgnie:
Car ta prison liberté luy seroit,
Et, comme CHRIST, les Ames poulseroit
Hors des Enfers, sans t'en laisser une Umbre:
En ton advis, seroys je poinct du nombre?
S'ainsi estoit, et la mere, et la fille
Retourneroient, sans qu'Espaigne, et Castille
D'elles receust les filz au lieu du pere.
Mais quand je pense à si grand impropere,
Qu'est il besoing, que soye en liberté,
Puis, qu'en prison mon Roy est arresté?
Qu'est de besoing, qu'ores je soys sans peine,
Puis que d'ennuy ma maistresse est si pleine?

Ainsi (peu pres) au Juge devisay:
Et en parlant ung Griffon j'advisay,
Qui de sa croche, et ravissante pate
Escripvoit là l'an, le jour, et la dathe
De ma prison: et ce, qui pouvoit duyre
A leur propos, pour me fascher, et nuyre:
Et ne sceut oncq'bien orthographier
Ce, qui servoit à me justifier.

Certes, Amys, qui cherchez mon recours,
La coustume est des Infernalles Courts,
Si quelcque Esprit de gentille nature
Vient là dedans tesmoigner d'adventure
Aulcuns propos, ou moyens, ou manieres
Justifiantz les Ames prisonnieres,
Il ne sera des Juges escouté,
Mais lourdement de son dict reboutté:
Et escouter on ne refusera
L'esprit maling, qui les accusera.

Si que celluy, qui plus fera d'encombres
Par ses rapports aux malheureuses Umbres,
Plus recepvra de recueil, et pecunes:
Et si tant peult en accuser aulcunes,
Qu'elles en soyent pendues, ou bruslées,
Les Infernaulx feront saults, et hullées,
Chaisnes de fer, et crochets sonneront,
En faisant feu de flamme sulphurée
Pour la nouvelle ouyr tant malheurée.
Le Griffon doncq'en son Livre doubla
De mes propos ce, que bon luy sembla:
Puis se leva Rhadamantus du siege,
Qui remener me feit au bas colliege
Des malheureux par la voye, où je vins.
Si les trouvay à milliers, et à vingts:
Et avec eulx feis ung temps demourance,
Fasché d'ennuy, consolé d'esperance.

Ung Pastoureau, qui Robin s'appelloit,
Tout à part soy n'agueres s'en alloit
Parmy fousteaulx (arbres, qui font umbraige)
Et là tout seul faisoit de grand couraige
Hault retentir les boys, et l'air serain,
Chantant ainsi: O Pan Dieu souverain,
Qui de garder ne fuz oncq paresseux
Parcs, et brebis, et les maistres d'iceulx,
Et remects sus touts gentilz pastoureaulx,
Quand ilz n'ont prés, ne loges, ne taureaulx,
Je te supply (si oncq en ces bas estres
Daignas ouyr chansonnettes champestres)
Escoute ung peu, de ton vert cabinet,
le chant rural du petit Robinet.

Sur le printemps de ma jeunesse folle,
Je ressembloys l'Arondelle, qui volle
Puis çà, puis là: l'eage me conduysoit
Sans peur, ne soing, où le cueur me disoit.
En la forest (sans la crainte des Loups)
Je m'en alloys souvent cueillir le houx,
Pour faire gluz à prendre oyseaulx ramaiges,
Touts differents de chants, et de plumaiges:
Ou me souloys (pour les prendre) entremectre
A faire brics, ou caiges pour les mectre.
Ou transnouoys les rivieres profondes,
Ou r'enforçoys sur le genoil les fondes.

Puis d'en tirer droict, et loing j'apprenoys
Pour chasser Loups, et abbattre des noix.
O quantes foys aux arbres grimpé j'ay
Pour desnicher ou la Pie, ou le Geay,
Ou pour jecter des fruictz jà meurs, et beaulx
A mes compaings, qui tendoyent leurs chappeaulx.
Aulcunesfoys aux montaignes alloye,
Aulcunesfoys aux fosses devalloye,
Pour trouver là les griffes des Fouynes,
Des Herissons, ou des blanches Hermines:
Ou pas à pas le long des buyssonnetz
Alloys cherchant les nids des Chardonnetz,
Ou des Serins, des Pinsons, ou Lynottes.
Desjà pourtant je faisoys quelcques nottes
De chant rusticque, et dessoubs les Ormeaulx
Quasi enfant sonnoys des Chalumeaulx.

Si ne sçauroys bien dire, ne penser,
Qui m'enseigna si tost d'y commencer,
Ou la nature aux Muses inclinée,
Ou ma fortune, en cela destinée
A te servir: si ce ne fut l'ung d'eulx,
Je suis certain, que ce furent touts deux.

Ce, que voyant le bon Janot mon pere,
Voulut gaiger à Jacquet son compere,
Contre ung Veau gras, deux Aignelletz bessons,
Que quelcque jour je feroys des Chansons
A ta louange (ô Pan Dieu tressacré)
Voyre Chansons, qui te viendroyent à gré.
Et me souvient, que bien souvent aux Festes
En regardant de loing paistre noz bestes,
Il me souloit une leçon donner,
Pour doulcement la Musette entonner,
Ou à dicter quelcque Chanson ruralle
Pour la chanter en mode pastoralle.

Aussi le soir, que les trouppeaulx espars
Estoyent serrés, et remis en leurs parcs,
Le bon vieillard apres moy travailloit,
Et à la lampe assez tard me veilloit,
Ainsi que font leurs Sansonnetz, ou Pyes
Aupres du feu bergeres accropyes.

Bien est il vray, que ce luy estoit peine:
Mais de plaisir elle estoit si fort pleine,
Qu'en ce faisant sembloit au bon berger,
Qu'il arrousoit en son petit verger
Quelcque jeune ente, ou que teter faisoit
L'aigneau, qui plus en son parc luy plaisoit:
Et le labeur, qu'apres moy il mist tant,
Certes c'estoit affin qu'en l'imitant,
A l'advenir je chantasse le los
De toy (ô Pan) qui augmentas son clos,
Qui conservas de ses prés la verdure,
Et qui gardas son trouppeau de froydure.

Pan (disoit il) c'est le Dieu triumphant
Sur les pasteurs, c'est celluy (mon enfant)
Qui le premier les roseaulx pertuysa,
Et d'en former des flustes s'advisa:
Il daigne bien luy mesme peine prendre
D'user de l'art, que je te veulx apprendre.

Apprends le donc, affin que montz, et boys,
Rocz, et Estangs, apprennent soubz ta voix
A rechanter le hault nom apres toy
De ce grand Dieu, que tant je ramentoy:
Car c'est celluy, par qui foisonnera
Ton champ, ta vigne, et qui te donnera
Plaisante loge entre sacrés ruisseaulx
Encourtinés de flairants arbrisseaulx.

Là d'ung costé auras la grand'closture
De saulx espais: où pour prendre pasture
Mouches à miel la fleur succer yront,
Et d'ung doulx bruyt souvent t'endormyront:
Mesmes alors, que ta fluste champestre
Par trop chanter lasse sentiras estre.

Puis tost apres sur le prochain bosquet
T'esveillera la Pie en son caquet:
T'esveillera aussi la Colombelle,
Pour rechanter encores de plus belle.
Ainsi soigneux de mon bien me parloit
Le bon Janot, et il ne m'en challoit:
Car soucy lors n'avoys en mon courage
D'aulcun bestail, ne d'aulcun pasturage.
Quand printemps fault, et l'esté comparoist,
Adoncques l'herbe en forme, et force croist.

Aussi quand hors du printemps j'euz esté,
Et que mes jours vindrent en leur esté,
Me creust le sens, mais non pas le soucy:
Si emploiay l'esprit, le corps aussi
Aux choses plus à tel eage sortables,
A charpenter loges de boys portables,
A les rouler de l'ung en l'aultre lieu,
A y semer la jonchée au milieu,
A radouber treilles, buyssons, et hayes,
A proprement entrelasser les clayes,
Pour les parcquetz des ouailles fermer,
Ou à tissir (pour fourmaiges former)
Paniers d'osiere, et ficelles de jonc,
Dont je souloys (car je l'aimoys adonc)
Faire present à Heleine la blonde.
J'apprins les noms des quatre parts du monde,
J'apprins les noms des ventz, qui de là sortent,
Leurs qualités, et quels temps ilz apportent:
Dont les oyseaulx saiges devins des champs
M'advertissoyent par leurs volz, et leurs chants.

J'apprins aussi allant aux pasturages
A eviter les dangereux herbages,
Et à congnoistre, et guerir plusieurs maulx,
Qui quelquefoys gastoyent les animaulx
De noz pastiz: mais par sus toutes choses
D'aultant, que plus plaisent les blanches Roses,
Que l'Aubespin, plus j'aymois à sonner
De la musette, et la feis resonner
En tous les tons, et chantz de Bucolicques,
En chantz piteux, en chantz melancolicques,
Si qu'à mes plainctz ung jour les Oreades,
Faunes, Silvans, Satyres, et Driades,
En m'escoutant jectarent larmes d'yeulx:
Si feirent bien les plus souverains Dieux,
Si feit Margot bergiere, qui tant vault:
Mais d'ung tel pleur esbahyr ne se fault,
Car je faisoys chanter à ma Musette
La mort (helas) la mort de Loysette,
Qui maintenant au ciel prend ses esbats
A veoir encor ses trouppeaulx icy bas.

Une aultresfoys pour l'Amour de l'Amye,
A touts venants pendy la challemyé,
Et ce jour là, à grand peine on sçavoit,
Lequel des deux gaigné le prix avoit,
Ou de Merlin, ou de moy: dont à l'heure
Thony s'en vint sur le pré grand'alleure
Nous accorder, et aorna deux Houlettes
D'une longueur de force violettes:
Puis nous en feit present, pour son plaisir:
Mais à Merlin je baillay à choysir.

Et penses tu (ô Pan Dieu debonnaire)
Que l'exercice, et labeur ordinaire,
Que pour sonner du Flajolet je pris,
Feust seullement pour emporter le pris?
Non: mais affin que si bien j'en apprinsse,
Que toy, qui es des Pastoureaulx le Prince,
Prinsses plaisir à mon chant escouter,
Comme à ouyr la marine flotter
Contre la rive, ou des Roches haultaines
Ouyr tomber contre val les Fontaines.

Certainement c'estoit le plus grand soing,
Que j'eusse alors, et en prends à tesmoing
Le blond Phebus, qui me voyt, et regarde,
Si l'espesseur de ce boys ne l'engarde:
Et qui m'a veu traverser maint Rochier,
Et maint torrent pour de toy approcher.

Or m'ont les Dieux celestes, et terrestres
Tant faict heureux: mesmement les silvestres,
Qu'en gré tu prins mes petits sons rusticques,
Et exaulças mes Hymnes, et Cantiques,
Me permectant les chanter en ton Temple,
Là où encor l'ymage je contemple
De ta haulteur, qui en l'une main porte
De dur Cormier Houlette riche, et forte:
Et l'aultre tient Chalemelle fournye
De sept tuyaulx, faictz selon l'armonye
Des cieulx, où sont les sept Dieux clers, et haulx,
Et denotants les sept Artz liberaulx,
Qui sont escriptz dedans ta teste saincte
Toute de Pin bien couronnée, et ceincte.

Ainsi, et doncq'en l'esté de mes jours
Plus me plaisoit aux Champestres sejours
Avoir faict chose (ô Pan) qui t'aggreast,
Ou qui l'oreille ung peu te recreast,
Qu'avoir aultant de Moutons, que Tityre
Et plus (cent foys) me plaisoit d'ouyr dire,
Pan faict bon oeil à Robin le berger,
Que veoir chez nous trois cents boeufs heberger:
Car soucy lors n'avoys en mon courage,
D'aulcun bestail, ne d'aulcun pasturage.
Mais maintenant, que je suis en l'autonne,
Ne sçay quel soing inusité m'estonne,
De tel'façon, que de chanter la veine
Devient en moy non point lasse, ne vaine,
Ains triste, et lente, et certes bien souvent
Couché sur l'herbe, à la frescheur du vent,
Voy ma musette à ung arbre pendue
Se plaindre à moy, qu'oysifve l'ay rendue:
Dont tout à coup mon desir se resveille,
Qui de chanter voulant faire merveille,
Trouve ce soing devant ses yeulx planté,
Lequel le rend morne, et espouvanté:
Car tant est soing basanné, laid, et pasle,
Qu'à son regard la Muse pastoralle,
Voyre la Muse heroyque, et hardye,
En ung moment se trouve refroidye,
Et devant luy vont fuyant toutes deux,
Comme brebis devant ung loup hydeux.

J'oy d'aultre part le Pyvert jargonner,
Siffler l'Escouffle, et le Buttor tonner,
Voy l'Estourneau, le Heron, et l'Aronde
Estrangement voller tout à la ronde,
M'advertissants de la froide venue
Du triste Yver, qui la terre desnue.
D'aultre costé, j'oy la Bise arriver,
Qui en soufflant me prononce l'yver:
Dont mes trouppeaulx cela craignants, et pis,
Touts en ung tas se tiennent accropis:
Et diroit on, à les ouyr beller,
Qu'avecques moy te veulent appeller
A leur secours, et qu'ilz ont congnoissance,
Que tu les as nourrys des leur naissance.

Je ne quiers pas (ô bonté souveraine)
Deux mile arpents de pastis en Touraine,
Ne mille boeufz errants par les herbis
Des montz d'Auvergne, ou aultant de brebis.
Il me suffit, que mon troupeau preserves
Des Loups, des Ours, des Lyons, des Loucerves,
Et moy du froid, car l'yver, qui s'appreste,
A commencé à neiger sur ma teste.

Lors à chanter plus soing ne me nuyra,
Ains devant moy plus viste s'enfuyra,
Que devant luy ne vont fuyant les Muses,
Quand il voyrra, que de faveur tu m'uses.
Lors ma Musette à ung chesne pendue,
Par moy sera promptement descendue,
Et chanteray l'yver à seureté
Plus hault (et cler) que ne feis oncq l'esté.
Lors en science, en musique, et en son,
Ung de mes vers vauldra une chanson,
Une chanson, une eglogue rustique,
Et une eglogue, une oeuvre bucolique.
Que diray plus? vienne ce, qui pourra.
Plus tost le Rosne encontremont courra,
Plus tost seront haultes Forestz sans branches,
Les Cygnes noirs, et les Corneilles blanches,
Que je t'oublie (ô Pan de grand renom)
Ne que je cesse à louer ton hault nom
Sus mes brebis, trouppeau petit, et maigre,
Autour de moy saultez de cueur allaigre,
Car desjà Pan, de sa verte maison,
M'a faict ce bien d'ouyr mon oraison.

AUTHEUR François Rabelais

TITRE LES FRANFRELUCHES ANTIDOTÉES, TROUVÉES EN UN MONUMENT ANTIQUE

Voici venu le grand dompteur des Cimbres, 
passant par l'aer, de peur de la rousée. 
À sa venue on a remply les timbres 
de beure fraiz, tombant par une housée. 
Duquel quand fut la grand mere arrousée,
cria tout hault: "hers, par grace, peschez le; 
car sa barbe est presque toute embousée, 
ou pour le moins tenez luy une eschelle." 

Aulcuns disoient que leicher sa pantoufle 
estoit meilleur que guaigner les pardons; 
mais il survint un affecté marroufle, 
sorti du creux où l'on pesche aux gardons, 
qui dict: "messieurs, pour Dieu nous en gardons! 
L'anguille y est et en cest estau musse; 
là trouverez (si de près regardons) 
une grand tare au fond de son aumusse." 

Quand fut au poinct de lire le chapitre, 
on n'y trouva que les cornes d'un veau: 
"je (disoit il) sens le fond de ma mitre
si froid que autour me morfond le cerveau." 
On l'eschaufa d'un parfunct de naveau, 
et fut content de soy tenir es atres, 
pourveu qu'on feist un limonnier noveau 
à tant de gens qui sont acariatres. 

Leur propos fut du trou de sainct Patrice, 
de Gilbathar, et de mille aultres trous: 
s'on les pourroit reduire à cicatrice 
par tel moien que plus n'eussent la tous, 
veu qu'il sembloit impertinent à tous 
les veoir ainsi à chascun vent baisler; 
si d'adventure ilz estoient à poinct clous,
on les pourroit pour houstage bailler. 

En cest arrest le courbeau fut pelé 
par Hercules, qui venoit de Libye. 
"Quoy! Dist Minos, que n'y suis je appellé? 
Excepté moy, tout le monde on convie, 
et puis l'on veult que passe mon envie 
à les fournir d'huytres et de grenoilles; 
je donne au diable en quas que de ma vie 
preigne à mercy leur vente de quenoilles." 

Pour les matter survint q. B. Qui clope, 
au sauconduit des mistes sansonnetz. 
Le tamiseur, cousin du grand Cyclope, 
les massacra. Chascun mousche son nez: 
en ce gueret peu de bougrins sont nez, 
qu'on n'ait berné sus le moulin à tan. 
Courrez y tous et à l'arme sonnez: 
plus y aurez que n'y eustes antan.

Bien peu après, l'oyseau de Jupiter 
delibera pariser pour le pire, 
mais, les voyant tant fort se despiter, 
craignit qu'on mist ras, jus, bas, mat l'empire, 
et mieulx ayma le feu du ciel empire 
au tronc ravir où l'on vend les soretz, 
que aer serain, contre qui l'on conspire, 
assubjectir es dictz des Massoretz. 

Le tout conclud fut à poincte affilée, 
maulgré Até, la cuisse heronniere, 
que là s'asist, voyant Pentasilée 
sur ses vieux ans prinse pour cressonniere. 
Chascun crioit: "vilaine charbonniere, 
t'appartient il toy trouver par chemin? 
Tu la tolluz, la Romaine baniere
qu'on avoit faict au traict du parchemin! " 

Ne fust Juno, que dessoubz l'arc celeste 
avec son duc tendoit à la pipée, 
on luy eust faict un tour si tres moleste 
que de tous poincts elle eust esté frippée. 
L'accord fut tel que d'icelle lippée 
elle en auroit deux oeufz de Proserpine, 
et, si jamais elle y estoit grippée, 
on la lieroit au mont de l'albespine. 

Sept moys après-houstez en vingt et deux - 
cil qui jadis anihila Carthage 
courtoysement se mist en mylieu d'eux, 
les requerent d'avoir son heritage, 
ou bien qu'on feist justement le partage 
selon la loy que l'on tire au rivet,
distribuent un tatin du potage 
à ses facquins qui firent le brevet. 

Mais l'an viendra, signé d'un arc turquoys, 
de cinq fuseaulx et troys culz de marmite, 
onquel le dos d'un roy trop peu courtoys 
poyvré sera soubz un habit d'hermite. 
Ô la pitié! Pour une chattemite 
laisserez vous engouffrer tant d'arpens?
Cessez, cessez! Ce masque nul n'imite; 
retirez vous au frere des serpens. 

Cest an passé, cil qui est regnera 
paisiblement avec ses bons amis. 
Ny brusq ny smach lors ne dominera; 
tout bon vouloir aura son compromis, 
et le solas, qui jadis fut promis 
es gens du ciel, viendra en son befroy; 
lors les haratz, qui estoient estommis, 
triumpheront en royal palefroy. 

Et durera ce temps de passe passe 
jusques à tant que Mars ayt les empas. 
Puis en viendra un qui tous aultres passe, 
delitieux, plaisant, beau sans compas. 
Levez voz cueurs, tendez à ce repas,
tous mes feaulx, car tel est trespassé 
qui pour tout bien ne retourneroit pas, 
tant sera lors clamé le temps passé. 

Finablement, celluy qui fut de cire 
sera logé au gond du Jacquemart. 
Plus ne sera reclamé: "cyre, cyre", 
le brimbaleur qui tient le cocquemart. 
Heu, qui pourroit saisir son braquemart, 
toust seroient netz les tintouins cabus,
et pourroit on, à fil de poulemart, 
tout baffouer le maguazin d'abus.

TITRE ENIGME EN PROPHETIE

Pauvres humains qui bon heur attendez, 
levez vos cueurs et mes dictz entendez. 

S'il est permis de croyre fermement 
que par les corps qui sont au firmament 
humain esprit de soy puisse advenir 
à prononcer les choses à venir, 
ou si l'on peut par divine puissance 
du sort futur avoir la congnoissance, 
tant que l'on juge en asseuré discours 
des ans loingtains la destinée et cours, 
je fois sçavoir à qui le veult entendre 
que cest hyver prochain, sans plus attendre, 
voyre plus tost, en ce lieu où nous sommes 
il sortira une maniere d'hommes 
las du repoz et faschez du sejour, 
qui franchement iront, et de plein jour, 
subourner gens de toutes qualitez
à different et partialitez. 

Et qui vouldra les croyre et escouter 
(quoy qu'il en doibve advenir et couster), 
ilz feront mettre en debatz apparentz 
amys entre eulx et les proches parents; 
le filz hardy ne craindra l'impropere 
de se bender contre son propre pere; 
mesmes les grandz, de noble lieu sailliz, 
de leurs subjectz se verront assailliz, 
et le debvoir d'honneur et reverence 
perdra pour lors tout ordre et difference, 
car ilz diront que chascun à son tour 
doibt aller hault et puis faire retour, 
et sur ce poinct aura tant de meslées, 
tant de discordz, venues et allées, 
que nulle histoyre, où sont les grands merveilles, 
a faict recit d'esmotions pareilles. 

Lors se verra maint homme de valeur, 
par l'esguillon de jeunesse et chaleur 
et croire trop ce fervent appetit, 
mourir en fleur et vivre bien petit. 
Et ne pourra nul laisser cest ouvrage, 
si une fois il y met le couraige,
qu'il n'ayt emply par noises et debatz 
le ciel de bruit et la terre de pas. 

Alors auront non moindre AUTHEURité 
hommes sans foy que gens de verité; 
car tous suyvront la creance et estude 
de l'ignorante et sotte multitude, 
dont le plus lourd sera receu pour juge. 
Ô dommaigeable et penible deluge! 

Deluge, dy je, et à bonne raison, 
car ce travail ne perdra sa saison 
ny n'en sera delivrée la terre 
jusques à tant qu'il en sorte à grand erre 
soubdaines eaux, dont les plus attrempez 
en combatant seront pris et trempez, 
et à bon droict, car leur cueur, adonné 
à ce combat, n'aura point perdonné 
mesme aux troppeaux des innocentes bestes, 
que de leurs nerfz et boyaulx deshonnestes 
il ne soit faict, non aux dieux sacrifice, 
mais aux mortelz ordinaire service. 

Or maintenant je vous laisse penser
comment le tout se pourra dispenser 
et quel repoz en noise si profonde 
aura le corps de la machine ronde! 

Les plus heureux, qui plus d'elle tiendront, 
moins de la perdre et gaster s'abstiendront, 
et tascheront en plus d'une maniere 
à l'asservir et rendre prisonniere 
en tel endroict que la pauvre deffaicte 
n'aura recours que à celluy qui l'a faicte; 
et, pour le pis de son triste accident, 
le clair soleil, ains que estre en Occident, 
lairra espandre obscurité sur elle 
plus que d'eclipse ou de nuyct naturelle, 
dont en un coup perdra sa liberté 
et du hault ciel la faveur et clarté, 
ou pour le moins demeurera deserte. 
Mais elle, avant ceste ruyne et perte, 
aura longtemps monstré sensiblement 
un violent et si grand tremblement, 
que lors Ethna ne feust tant agitée 
quand sur un filz de Titan fut jectée; 
et plus soubdain ne doibt estre estimé 
le mouvement que feit Inarimé 
quand Tiphoeus si fort se despita 
que dens la mer les montz precipita. 

Ainsi sera en peu d'heure rengée
à triste estat, et si souvent changée, 
que mesme ceulx qui tenue l'auront 
aulx survenans occuper la lairront. 
Lors sera pres le temps bon et propice 
de mettre fin à ce long exercice: 
car les grans eaulx dont oyez deviser 
feront chascun la retraicte adviser; 
et toutesfoys, devant le partement, 
on pourra veoir en l'air apertement 
l'aspre chaleur d'une grand flamme esprise 
pour mettre à fin les eaulx et l'entreprise. 

Reste, en apres ces accidens parfaictz,
que les esleuz, joyeusement refaictz, 
soient de tous biens et de manne celeste, 
et d'abondant par recompense honeste 
enrichiz soient; les aultres en la fin 
soient denuez. C'est la raison, affin 
que, ce travail en tel poinct terminé, 
un chascum ayt son sort predestiné. 
Tel feut l'accord. Ô qu'est à reverer 
cil qui en fin pourra perseverer. 

AUTHEUR Pierre de Ronsard

TITRE Le Second livre des amours 

Tyard, on me blasmoit à mon commencement, 
Que j'estois trop obscur au simple populaire: 
Mais on dit aujourd'huy que je suis au contraire, 
Et que je me démens, parlant trop bassement. 
Toy, de qui le labeur enfante doctement 
Des livres immortels, dy- moy, que doy- je faire? 
Dy- moy (car tu sçais tout) comme doy- je complaire 
À ce monstre testu, divers en jugement? 
Quand je brave en mes vers, il a peur de me lire: 
Quand ma voix se desenfle, il ne fait que mesdire. 
Dy moy de quels liens, et de quel rang de clous
Tiendray- je ce prothé, qui se change à tous coups? 
Tyard, je t'enten bien, il le faut laisser dire, 
Et nous rire de luy, comme il se rit de nous.

Docte buttet, qui as monstré la voye 
Aux tiens de suivre apollon et son choeur, 
Qui le premier t'espoinçonnant le coeur 
Te fist chanter sur les monts de savoye: 
Puis que l'amour à la mort me convoye, 
De sur ma tombe (apres que la douleur 
M'aura tué) engrave mon malheur 
De ces sept vers que pleurant je t'envoye. 
Celuy qui gist sous ceste tombe icy, 
Aima premiere une belle cassandre, 
Aima seconde une marie aussi, 
Tant en amour il fut facile à prendre: 
De la premiere il eut le coeur transsi, 
De la seconde il eut le coeur en cendre, 
Servant quinze ans leurs beautez sans merci.

Marie, vous avez la jouë aussi vermeille 
Qu'une rose de may, vous avez les cheveux 
Entre bruns et chastains, frisez de mille noeuds, 
Gentement tortillez tout-au-tour de l'oreille. 
Quand vous estiez petite, une mignarde abeille 
Sur voz lèvres forma son nectar savoureux, 
Amour laissa ses traits en voz yeux rigoureux, 
Pithon vous feit la voix à nulle autre pareille. 
Vous avez les tetins comme deux monts de lait, 
Qui pommelent ainsi qu'au printemps nouvelet 
Pommelent deux boutons que leur chasse environne. 
De junon sont voz bras, des graces vostre sein, 
Vous avez de l'aurore et le front et la main, 
Mais vous avez le coeur d'une fiere lionne.

TITRE 

Petite pucelle angevine, 
Qui m'as d'un amoureux souris 
Tiré le coeur de la poitrine: 
Puis, dés l'heure que tu le pris, 
Tu l'enfermas contre raison 
Dans les liens de ta prison. 

Ainsi perdant la jouyssance 
De sa premiere liberté, 
Il vit sous ton obeyssance 
Si mal-mené, si mal traité, 
Qu'un lion enflé de rigueur 
Auroit pitié de sa langueur. 

Car toy, de façon plus cruelle 
Qu'un roc pendu dessus la mer, 
Tu te fais tous les jours plus belle
Du mal qui le vient consommer, 
Honorant depuis que tu l'as, 
Tes victoires de son trespas. 

Non seulement comme trop rude, 
Tu fais languir mon coeur à tort 
Par une honneste ingratitude, 
Luy donnant une lente mort, 
Voyant pasmer en triste esmoy 
En tes liens mon coeur et moy. 

Mais en lieu d'un sacré poete, 
Qui si haut chantoit ton honneur, 
Tu as nouvelle amitié faite 
Avecques un nouveau seigneur, 
Qui maintenant tout seul te tient, 
Et plus de moy ne te souvient. 

Hà vierge simple et sans malice, 
Tu ne sçais encore que c'est 
De faire aux grands seigneurs service, 
Qui en amour n'ont point d'arrest, 
Et qui suivent sans loyautez 
En un jour dix mille beautez.

Si tost qu'une proye ils ont prise, 
Ils la desdaignent tout expres, 
Afin qu'une autre soit conquise 
Pour s'en mocquer bien tost apres, 
Et n'ont jamais autre plaisir 
Que de changer, et de choisir. 

Celuy qui ores est ton maistre, 
Et qui te tient comme veinqueur, 
Te laissera demain, peut estre. 
Hé, je le voudrois de bon coeur. 
Si le ciel de nous a soucy, 
Puisse arriver demain ainsi. 

Le ciel qui les amans contemple, 
Les meschans sçait bien rechercher: 
Anaxarete en sert d'exemple, 
Qui fut changée en un rocher, 
Portant la semblable rigueur 
Au rocher, qu'elle avoir au coeur.

TITRE

Jodelle, l'autre jour l'enfant de cytherée 
Au combat m'appella, courbant son arc turquois: 
Et lors comme hardy, je vesty le harnois, 
Pour avoir contre luy la chair plus asseurée. 
Il me tira premier une fleche acerée 
Droit au coeur, puis une autre, et puis tout à la fois 
Il descocha sur moy les traits de son carquois, 
Sans qu'il eust d'un seul coup ma poitrine enferrée. 
Mais quand il vit son arc de fleches desarmé, 
Tout despit s'est luy-mesme en fleche transformé, 
Puis en moy se rua d'une puissance extresme. 
Quand je me vy vaincu, je me desarmay lors: 
Car rien ne m'eust servy de m'armer par dehors, 
Puisque mon ennemy estoit dedans moy-mesme.

Le vingtiesme d'avril couché sur l'herbelette, 
Je vy ce me sembloit, en dormant un chevreuil, 
Qui çà, qui là marchoit où le menoit son vueil, 
Foulant les belles fleurs de mainte gambelette. 
Une corne et une autre encore nouvelette 
Enfloit son petit front d'un gracieux orgueil: 
Comme un soleil luisoit la rondeur de son oeil, 
Et un carquan pendoit sous sa gorge douillette. 
Si tost que je le vy, je voulu courre apres, 
Et luy qui m'avisa, print sa fuite ès forests, 
Où se mocquant de moy, ne me voulut attendre: 
Mais en suivant son trac, je ne m'avisay pas 
D'un piege entre les fleurs, qui me lia les pas; 
Ainsi pour prendre autruy, moymesme me feis prendre

Ce-pendant que tu vois le superbe rivage 
De la riviere tusque, et le mont palatin, 
Et que l'air des latins te fait parler latin, 
Changeant à l'estranger ton naturel langage: 
Une fille d'anjou me detient en servage, 
Ores baisant sa main, et ores son tetin, 
Et ores ses beaux yeux, astres de mon destin, 
Je vy (comme lon dit) trop plus heureux que sage. 
Tu diras à maigni, lisant ces vers icy, 
C'est grand cas que ronsard est encore amoureux? 
Mon bellay, je le suis, et le veux estre aussi, 
Et ne veux confesser qu'amour soit malheureux, 
Ou si c'est un malheur, baste, je delibere 
De vivre malheureux en si belle misere.

Douce, belle, amoureuse, et bien-fleurante rose, 
Que tu es à bon droit aux amours consacrée! 
Ta delicate odeur hommes et dieux recrée, 
Et bref, rose, tu es belle sur toute chose. 
Marie pour son chef un beau bouquet compose 
De ta fueille, et tousjours sa teste en est parée: 
Tousjours ceste angevine unique cytherée, 
Du parfum de ton eau sa jeune face arrose. 
Ha dieu, que je suis aise alors que je te voy 
Esclorre au poinct du jour sur l'espine à requoy, 
Aux jardins de bourgueil pres d'une eau solitaire! 
De toy les nymphes ont les coudes et le sein, 
De toy l'aurore emprunte et sa jouë, et sa main, 
Et son teint la beauté qu'on adore en cythere.

Prenez mon coeur, dame, prenez mon coeur, 
Prenez mon coeur, je vous l'offre, ma dame: 
Il est tout vostre, et ne peut d'autre fame, 
Tant vostre il est, devenir serviteur. 
Doncques si vostre, il meurt vostre en langueur: 
Vostre à jamais, vostre en sera le blâme: 
Et si là bas on punira vostre ame 
Pour tel peché d'une juste rigueur. 
Quand vous seriez quelque fille d'un scythe, 
Encor l'amour qui les tygres incite, 
Vous flechiroit: mais trop cruellement 
Vous me percez d'amoureuses halesnes, 
Pour faire foy que du commencement 
L'hommes nasquit de rochers et de chesnes.

Mon docte peletier, le temps leger s'enfuit, 
Je change nuict et jour de poil et de jeunesse: 
Mais je ne change pas l'amour d'une maistresse, 
Qui dans mon coeur collée eternelle me suit. 
Toy qui es dés enfance en tout sçavoir instruit 
(Si de nostre amitié l'antique neud te presse) 
Comme sage et plus vieil, donne moy quelque adresse 
Pour eviter ce mal, qui ma raison seduit. 
Aide- moy, peletier, si par philosophie 
Ou par le cours des cieux tu as jamais appris 
Un remede d'amour, dy- le moy je te prie. 
Du chesne tu auras la couronne et le pris 
D'avoir par le conseil de tes doctes escris 
Sauvé de ton amy la franchise et la vie.

TITRE Les Amours 

Divin troupeau, qui sur les rives molles
Du fleuve Eurote, ou sur le mont natal,
Ou sur le bord du chevalin crystal,
Assis, tenez vos plus sainctes escolles:
Si quelque foys aux saultz de vos carolles
M'avez receu par ung astre fatal,
Plus dur qu'en fer, qu'en cuyvre ou qu'en metal,
Dans vostre temple engravez ces paroles:
Ronsard, affin que le siecle a venir,
De pere en filz se puisse souvenir,
D'une beauté qui sagement affolé,
De la main dextre append a nostre autel,
L'humble discours de son livre immortel,
Son cuoeur de l'autre, aux piedz de ceste idole.

Qui voudra voyr comme un Dieu me surmonte,
Comme il m'assault, comme il se fait vainqueur,
Comme il r'enflamme, et r'englace mon cuoeur,
Comme il reçoit un honneur de ma honte,
Qui voudra voir une jeunesse prompte
A suyvre en vain l'object de son malheur,
Me vienne voir: il voirra ma douleur,
Et la rigueur de l'Archer qui me donte.
Il cognoistra combien la raison peult
Contre son arc, quand une foys il veult
Que nostre cuoeur son esclave demeure:
Et si voirra que je suis trop heureux,
D'avoir au flanc l'aiguillon amoureux,
Plein du venin dont il fault que je meure.

Nature ornant la dame qui devoyt
De sa douceur forcer les plus rebelles,
Luy fit present des beautez les plus belles,
Que des mille ans en espargne elle avoyt
Tout ce qu'Amour avarement couvoyt,
De beau, de chaste, et d'honneur soubz ses ailles,
Emmiella les graces immortelles
De son bel oeil qui les dieux emouvoyt.
Du ciel à peine elle estoyt descendue,
Quand je la vi, quand mon ame ésperdue
En devint folle: et d'un si poignant trait,
Le fier destin l'engrava dans mon ame,
Que vif ne mort, jamais d'une aultre dame
Empraint au cuoeur je n'auray le portraict.

Dans le serain de sa jumelle flamme
Je vis Amour, qui son arc desbandoit,
Et sus mon cuoeur le brandon éspandoit,
Qui des plus froids les moëlles enflamme.
Puis çà puis là pres les yeulx de ma dame
Entre cent fleurs un retz d'or me tendoit,
Qui tout crespu blondement descendoit
A flotz ondez pour enlasser mon ame.
Qu'eussay-je faict l'Archer estoit si doulx,
Si doulx son feu, si doulx l'or de ses noudz,
Qu'en leurs filetz encore je m'oublie:
Mais cest oubli ne me tourmente point,
Tant doulcement le doulx Archer me poingt,
Le feu me brusle, et l'or crespe me lie.

Je ne suis point, ma guerriere Cassandre,
Ne Myrmidon, ne Dolope souldart,
Ne cest Archer, dont l'homicide dart
Occit ton frere, et mit ta ville en cendre.
En ma faveur pour esclave te rendre
Un camp armé d'Aulide ne depart,
Et tu ne voys au pied de ton rempart
Pour t'emmener mille barques descendre.
Mais bien je suis ce Chorébe insensé,
Qui pour t'amour ay le cuoeur offensé,
Non de la main du Gregeois Penelée:
Mais de cent traitz qu'un Archerot vainqueur,
Par une voye en mes yeulx recelée,
Sans y penser me ficha dans le cuoeur.

Pareil j'egalle au soleil que j'adore
L'autre soleil. Cestuy là de ses yeulx
Enlustre, enflamme, enlumine les cieulx
Et cestuy ci toute la terre honore.
L'art, la Nature et les Astres encore
Les Elements, les Graces et les Dieux
Ont prodigué le parfaict de leur mieux,
Dans son beau jour qui le nostre décore.
Heureux, cent foys heureux, si le destin
N'eust emmuré d'un fort diamantin
Si chaste cuoeur dessoubz si belle face:
Et plus heureux si je n'eusse arraché
Mon cuoeur de moy, pour l'avoyr attaché
De cloudz de feu sur le froid de sa glace.

Ces liens d'or, ceste bouche vermeille,
Pleine de lis, de roses, et d'oeuilletz,
Et ces couraulx chastement vermeilletz,
Et ceste joue à l'Aurore pareille:
Ces mains, ce col, ce front, et ceste oreille,
Et de ce sein les boutons verdeletz,
Et de ces yeulx les astres jumeletz,
Qui font trembler les ames de merveille:
Feirent nicher Amour dedans mon sein,
Qui gros de germe avoit le ventre plein,
D'oeufz non formez et de glaires nouvelles.
Et luy couvant (qui de mon cuoeur jouit
Neuf mois entiers) en un jour m'eclouit
Mille amoureaux chargez de traits et d'aisles.

Bien qu'à grand tort il te plaist d'allumer
Dedans mon cuoeur, siege à ta seigneurie,
Non d'une amour, ainçois d'une furie
Le feu cruel pour mes os consumer,
L'aspre torment ne m'est point si amer,
Qu'il ne me plaise, et si n'ay pas envie
De me douloir: car je n'ayme ma vie
Si non d'autant qu'il te plaist de l'aimer.
Mais si les cieulx m'ont fait naistre, Ma dame.
Pour estre tien, ne genne plus mon ame,
Mais pren en gré ma ferme loyaulté.
Vault il pas mieulx en tirer du service,
Que par l'horreur d'un cruel sacrifice,
L'occire aux piedz de ta fiere beauté?

Lors que mon oeil pour t'oeillader s'amuse,
Le tien habile à ses traits decocher,
Estrangement m'empierre en un rocher,
Comme au regard d'une horrible Meduse.
Moy donc rocher, si dextrement je n'use
L'outil des Seurs pour ta gloire esbaucher,
Qu'un seul Tuscan est digne de toucher,
Non le changé, mais le changeur accuse.
Las, qu'ay je dit? Dans un roc emmuré,
En te blamant je ne suis asseuré,
Tant j'ay grand peur des flammes de ton ire,
Et que mon chef par le feu de tes yeux
Soit diffamé, comme les monts d'Epire
Sont diffamez par les flammes des cieulx.

Le plus toffu d'un solitaire boys,
Le plus aigu d'une roche sauvage,
Le plus desert d'un separé rivage,
Et la frayeur des antres les plus coys:
Soulagent tant les soupirs de ma voix,
Qu'au seul escart de leur secret ombrage,
Je sens garir une amoureuse rage,
Qui me raffolle au plus verd de mes moys.
Là, renversé dessus leur face dure,
Hors de mon sein je tire une peinture,
De touts mes maulx le seul allegement,
Dont les beaultez par Denisot encloses,
Me font sentir mille metamorphoses
Tout en un coup, d'un regard seulement.

Je pais mon cuoeur d'une telle ambrosie,
Que je ne suis à bon droit envieux
De ceste là qui le pere des dieux
Chez l'Ocean friande resasie.
Celle qui tient ma liberté saisie,
Voire mon cuoeur dans le jour de ses yeux,
Nourrist ma faim d'un fruict si precieux,
Qu'autre appareil ne paist ma fantaisie.
De l'avaller je ne me puis lasser,
Tant le plaisir d'un variant penser
Mon appetit nuict et jour faict renaistre.
Et si le fiel n'amoderoit un peu
Le doux du miel duquel je suis repeu,
Entre les dieux, dieu je ne voudroys estre.

Amour, amour, donne moy paix ou trefve,
Ou bien retire, et d'un garrot plus fort
Tranche ma vie, et m'avance la mort,
Me bienheurant d'une langueur plus bréve.
Soit que le jour ou se couche, ou se leve,
Je sens tousjours un penser qui me mord,
Et contumax au cours de son effort,
De pis en pis mes angoisses r'engreve.
Que dois je faire? Amour me faict errer,
Si haultement que je n'ose esperer
De mon salut que la desesperance.
Puis qu'Amour donc ne me veult secourir
Pour me deffendre il me plaist de mourir,
Et par la mort trouver ma delivrance?

J'espere et crains, je me tais et supplie,
Or je suis glace et ores un feu chault,
J'admire tout, et de rien ne me chault,
Je me delace, et puis je me relie.
Rien ne me plaist si non ce qui m'ennuye,
Je suis vaillant, et le cuoeur me default,
J'ay l'espoir bas, j'ay le courage hault,
Je doubte Amour, et si je le deffie.
Plus je me picque, et plus je suis restif,
J'ayme estre libre, et veulx estre captif,
Cent foys je meur, cent foys je prens naissance.
Un Promethée en passions je suis,
Et pour aymer perdant toute puissance,
Ne pouvant rien je fay ce que je puis.

Pour estre en vain tes beaulx soleilz aymant,
Non pour ravir leur divine estincelle,
Contre le roc de ta rigueur cruelle
Amour m'atache à mille cloux d'aymant.
En lieu d'un Aigle, un soing horriblement
Claquant du bec, et siflant de son aille,
Ronge goulu ma poictrine immortelle,
Par un desir qui naist journellement.
Mais de cent maulx, et de cent que j'endure,
Fiché, cloué, dessus ta rigueur dure,
Le plus cruel me seroit le plus doulx,
Si j'esperoys, apres un long espace,
Venir vers moy l'Hercule de ta grace
Pour delacer le moindre de mes nouds.

Je vy tes yeulx desoubz telle planette,
Qu'autre plaisir ne me peult contenter,
Si non le jour, si non la nuict, chanter,
Allege moy doulce plaisant'brunette.
O liberté combien je te regrette!
Combien le jour que je vy t'absenter,
Pour me laisser sans espoir tourmenter.
En ceste genne, où si mal on me traicte!
L'an est passé, le vingtuniesme jour
Du mois d'Avril, que je vins au sejour,
De la prison, où les amours me pleurent:
Et si ne voy (tant les liens sont fors)
Un seul moyen pour me tirer dehors,
Si par la mort toutes mes mors ne meurent.

Hé qu'à bon droit les Charites d'Homere
Un faict soudain comparent au penser,
Qui parmy l'air scauroit bien devancer
Le Chevalier qui tua la Chimaire.
Si tost que luy une nef passagere
De mer en mer ne pourroit s'élancer,
Ny par les champs ne le sçauroit lasser
Du faux et vray la prompte messagere.
Le vent Borée ignorant le repos,
Conceut le mien, qui viste et qui dispos,
Et dans le ciel, et par la mer encore,
Et sur les champs, fait aillé belliqueur,
Comme un Zethés, s'envolle apres mon cueur,
Qu'une Harpye humainement devore.

Je veulx darder par l'univers ma peine,
Plus tost qu'un trait ne volle au descocher:
Je veulx de miel mes oreilles boucher
Pour n'ouir plus la voix de ma Sereine.
Je veulx muer mes deux yeulx en fontaine,
Mon cuoeur en feu, ma teste en un rocher,
Mes piedz en tronc, pour jamais n'aprocher
De sa beaulté si fierement humaine.
Je veulx changer mes pensers en oyseaux,
Mes doux souspirs en zephyres nouveaux,
Qui par le monde evanteront ma pleinte.
Et veulx encor de ma palle couleur,
Dessus le Loyr enfanter une fleur,
Qui de mon nom et de mon mal soit peinte.

Par un destin dedans mon cuoeur demeure,
L'oeil, et la main, et le crin delié,
Qui m'ont si fort, bruslé, serré, lié
Qu'ars, prins, lassé, par eulx fault que je meure.
Le feu, la serre, et le ret à toute heure,
Ardant, pressant, nouant mon amitié,
Occise aux piedz de ma fiere moitié
Font par sa mort ma vie estre meilleure.
Oeil, main et crin, qui flammez et gennez,
Et r'enlassez mon cuoeur que vous tenez:
Au labyrint de vostre crespe voye.
Hé que ne suis je Ovide bien disant!
Oeil tu seroys un bel Astre luisant,
Main un beau lis, crin un beau ret de soye.

Un chaste feu qui les cuoeurs illumine,
Un or frisé de meint crespe annelet,
Un front de rose, un teint damoiselet,
Un ris qui l'ame aux astres achemine:
Une vertu de telles beaultez digne,
Un col de neige, une gorge de laict,
Un cuoeur ja meur dans un sein verdelet,
En dame humaine une beaulté divine
Un oeil puissant de faire jours les nuictz,
Une main forte à piller les ennuiz,
Qui tient ma vie en ses doitz enfermée,
Avecque un chant offensé doulcement
Ore d'un ris, or d'un gémissement:
De telz sorciers ma raison fut charmée.

Avant le temps tes temples fleuriront,
De peu de jours ta fin sera bornée,
Avant ton soir, se clorra ta journée,
Trahis d'espoir tes pensers periront.
Sans me fleschir tes escriptz flétriront,
En ton desastre ira ma destinée,
Ta mort sera pour m'amour terminée,
De tes souspirs tes nepveux se riront.
Tu seras faict d'un vulgaire la fable,
Tu bastiras sur l'incertain du sable,
Et vainement tu peindras dans les cieulx:
Ainsi disoit la Nymphe qui m'afolle,
Lors que le ciel pour séeller sa parolle
D'un dextre ésclair fut presage à mes yeulx.

Je vouldroy bien richement jaunissant
En pluye d'or goute à goute descendre
Dans le beau sein de ma belle Cassandre,
Lors qu'en ses yeulx le somme va glissant.
Je vouldroy bien en toreau blandissant
Me transformer pour finement la prendre,
Quand elle va par l'herbe la plus tendre
Seule à l'escart mille fleurs ravissant.
Je vouldroy bien afin d'aiser ma peine
Estre un Narcisse, et elle une fontaine
Pour m'y plonger une nuict à sejour:
Et vouldroy bien que ceste nuict encore
Durast tousjours sans que jamais l'Aurore
D'un front nouveau nous r'allumast le jour.

Qu'Amour mon cuoeur, qu'Amour mon ame sonde,
Lui qui congnoist ma seulle intention,
Il trouvera que toute passion
Veuve d'espoir, par mes veines abonde.
Mon Dieu que j'ayme! est il possible au monde
De voyr un cuoeur si plein d'affection,
Pour le parfaict d'une perfection,
Qui m'est dans l'ame en playe si profonde?
Le cheval noir qui ma Royne conduit
Par le sentier où ma Chair la seduit,
A tant erré d'une vaine traverse,
Que j'ay grand peur, (si le blanc ne contraint
Sa course vague, et ses pas ne refraint
Dessoubz le joug) que ma raison ne verse.

Cent et cent foys penser un penser mesme,
A deux beaulx yeulx montrer à nud son cuoeur,
Se desoyfver d'une amere liqueur,
S'aviander d'une amertume estresme:
Avoyr la face amoureusement blesme,
Plus souspirer, moins fleschir la rigueur,
Mourir d'ennuy, receler sa langueur,
Du vueil d'aultruy des loix faire à soy mesme:
Un court despit, une aimantine foy,
Aymer trop mieulx son ennemi que soy,
Peindre en ses yeulx mille vaines figures:
Vouloir parler et n'oser respirer,
Esperer tout et se desesperer,
Sont de ma mort les plus certains augures.

Ce beau coral, ce marbre qui souspire,
Et cest ébénne ornement d'un sourci,
Et cest albastre en vouste racourci,
Et ces zaphirs, ce jaspe, et ce porphyre,
Ces diaments, ces rubis qu'un zephyre
Tient animez d'un souspir adouci,
Et ces oeilletz, et ces roses aussi,
Et ce fin or, où l'or mesme se mire,
Me sont au cuoeur en si profond esmoy,
Qu'un autre object ne se présente à moy,
Si non le beau de leur beau que j'adore,
Et le plaisir qui ne se peult passer
De les songer, penser, et repenser,
Songer, penser, et repenser encore.

Tes yeulx divins me promettent le don
Qui d'un espoir me r'enflamme et r'englace,
Las, mais j'ay peur qu'ilz tiennent de la race
De ton ayeul le roy Laomedon.
Au flamboyer de leur double brandon
De peu à peu l'esperance m'embrasse,
Ja prevoyant par le ris de leur grace
Que mon service aura quelque guerdon.
Tant seulement ta bouche m'espouvante,
Bouche vrayment qui prophéte me chante
Tout le rebours de tes yeulx amoureux.
Ainsi je vis, ainsi je meurs en doubte
L'un me r'appelle, et l'autre me reboute,
D'un seul object heureux et malheureux.

Ces deux yeulx bruns, deux flambeaulx de ma vie,
Dessus les miens fouldroyans leur clarté,
Ont esclavé ma jeune liberté,
Pour la damner en prison asservie.
De voz doulx feux ma raison fut ravie,
Si qu'esblouy de vostre grand'beaulté,
Opiniastre à garder loyaulté
Aultres yeulx voyr depuis je n'euz envie.
D'autre esperon mon Tyran ne me poingt,
Aultres pensers en moy ne couvent point,
Ny aultre idole en mon cuoeur je n'adore.
Ma main ne sçait cultiver aultre nom,
Et mon papier n'est esmaillé, si non
De voz beaultez que ma plume colore.

Plus tost le bal de tant d'astres divers
Sera lassé, plus tost la terre et l'onde,
Et du grand Tout l'ame en tout vagabonde
Animera les abysmes ouverts:
Plus tost les cieulx des mers seront couverts,
Plus tost sans forme ira confus le monde:
Que je soys serf d'une maistresse blonde,
Ou que j'adore une femme aux yeulx verds.
Car cest oeil brun qui vint premier esteindre
Le jour des miens, les sceut si bien attaindre,
Qu'autre oeil jamais n'en sera le vainqueur.
Et quant la mort m'aura la vie ostée,
Encor là bas je veulx aymer l'Idée
De ces beaulx yeulx que j'ay fichez au cuoeur.

Bien mille fois et mille j'ay tenté
De fredonner sus les nerfz de ma lyre,
Et sus le blanc de cent papiers escrire,
Le nom, qu'Amour dans le cuoeur m'a planté.
Mais tout soubdain je suis espovanté,
Car sa grandeur qui l'esprit me martyre
Sans la chanter arriere me retire
De cent fureurs pantoyment tourmenté.
Je suis semblable à la prestresse folle,
Qui bégue perd la voix et la parolle,
Dessoubz le Dieu qu'elle fuit pour neant.
Ainsi picqué de l'Amour qui me touche
Si fort au cuoeur, la voix fraude ma bouche,
Et voulant dire en vain je suis béant.

Injuste amour, fuzil de toute rage,
Que peult un cuoeur soubmis à ton pouvoyr,
Quand il te plaist par les sens esmouvoyr
Nostre raison qui preside au courage?
Je ne voy pré, fleur, antre, ny rivage,
Champ, roc, ny boys, ny flotz dedans le Loyr,
Que, peinte en eulx, il ne me semble voyr
Ceste beaulté qui me tient en servage.
Ores en forme, ou d'un foudre enflammé,
Ou d'une nef ou d'un Tigre affamé,
Amour la nuict devant mes yeulx la guide:
Mais quand mon bras en songe les poursuit,
Le feu, la nef, et le Tigre s'enfuit,
Et pour le vray je ne pren que le vuide.

Si mille oeilletz, si mille liz j'embrasse,
Entortillant mes bras tout alentour,
Plus fort qu'un cep, qui d'un amoureux tour,
La branche aymée impatient enlasse:
Si le souci ne jaunist plus ma face,
Si le plaisir fonde en moy son sejour,
Si j'ayme mieulx les ombres que le jour,
Songe divin, cela vient de ta grace.
Avecque toy je volleroys aux cieulx,
Mais ce portraict qui nage dans mes yeulx,
Fraude tousjours ma joye entrerompuë.
Et tu me fuis au meillieu de mon bien,
Comme l'esclair qui se finist en rien,
Ou comme au vent s'esvanouit la nuë.

Ange divin, qui mes playes embasme,
Le truchement et le herault des Dieux,
De quelle porte es tu coullé des cieulx
Pour soulager les peines de mon ame?
Toy, quand la nuict comme un fourneau m'enflamme,
Ayant pitié de mon mal soulcieux,
Or dans mes bras, ore dedans mes yeulx,
Tu fais nouer l'idole de ma Dame.
Las, où fuis tu? Atten encor un peu,
Que vainement je me soye repeu
De ce beau sein, dont l'appetit me ronge,
Et de ces flancz qui me font trespasser:
Sinon d'effect, seuffre au moins que par songe
Toute une nuict je les puisse embrasser.

Aillez Démons, qui tenez de la terre,
Et du hault ciel justement le meillieu:
Postes divins, divins postes de Dieu,
Qui ses segretz nous apportez grand erre.
Dictes Courriers (ainsi ne vous enserre
Quelque sorcier dans un cerne de feu)
Rasant noz champz, dictes, avous point veu
Ceste beaulté qui tant me fait de guerre?
Si l'un de vous la contemple çà bas,
Libre par l'air il ne refuira pas,
Tant doulcement sa doulce force abuse.
Ou, comme moy, esclave le fera
Ou bien en pierre ell'le transformera
D'un seul regard ainsi qu'une Meduse.

Quand au premier la Dame que j'adore
Vint embellir le sejour de noz cieulx,
Le filz de Rhée appella tous les Dieux,
Pour faire encor d'elle une aultre Pandore.
Lors Apollin richement la decore,
Or, de ses raiz luy façonnant les yeulx,
Or, luy donnant son chant melodieux,
Or, son oracle et ses beaulx vers encore.
Mars luy donna sa fiere cruaulté,
Peithon sa voix, Ceres son abondance.
L'Aube ses doigtz et ses crins deliez,
Amour son arc, Thetis donna ses piedz,
Cleion sa gloyre, et Pallas sa prudence.

D'un abusé je ne seroy la fable,
Fable future au peuple survivant,
Si ma raison alloyt bien ensuyvant
L'arrest fatal de ta voix veritable.
Chaste prophete, et vrayment pitoyable,
Pour m'avertir tu me prediz souvent,
Que je mourray, Cassandre, en te servant:
Mais le malheur ne te rend point croyable.
Car ton destin, qui cele mon trespas,
Et qui me force à ne te croyre pas,
D'un faulx espoir tes oracles me cache.
Et si voy bien, veu l'estat où je suis,
Que tu dis vray: toutesfoys je ne puis
D'autour du col me desnouer l'attache.

Las, je me plain de mille et mille et mille
Souspirs, qu'en vain des flancz je vois tirant,
Heureusement mon plaisir martirant
Au fond d'une eau qui de mes pleurs distille.
Puis je me plain d'un portraict inutile,
Ombre du vray que je suis adorant,
Et de ces yeulx qui me vont devorant,
Le cuoeur bruslé d'une flamme gentille.
Mais parsus tout je me plain d'un penser,
Qui trop souvent dans mon cuoeur faict passer
Le souvenir d'une beaulté cruelle,
Et d'un regret qui me pallist si blanc,
Que je n'ay plus en mes veines de sang,
Aux nerfz de force, en mes oz de moëlle.

Puisse avenir, qu'une fois je me vange
De ce penser qui devore mon cuoeur,
Et qui tousjours, comme un lion vainqueur,
Soubz soy l'estrangle, et sans pitié le mange.
Avec le temps, le temps mesme se change,
Mais ce cruel qui suçe ma vigueur,
Opiniatre au cours de sa rigueur,
En aultre lieu qu'en mon cuoeur ne se range.
Bien est il vray, qu'il contraint un petit
Durant le jour son segret appetit,
Et dans mes flancz ses griffes il n'allonge:
Mais quand la nuict tient le jour enfermé,
Il sort en queste, et Lion affamé,
De mille dentz toute nuict il me ronge.

Pour la douleur, qu'amour veult que je sente,
Ainsi que moy, Phebus, tu lamentoys,
Quand amoureux, loing du ciel tu chantoys
Pres d'Ilion sus les rives de Xanthe.
Pinçant en vain ta lyre blandissante,
Et fleurs, et flots, mal sain, tu echantoys,
Non la beaulté qu'en l'ame tu sentoys
Dans le plus doulx d'une playe esgrissante.
Là de ton teint se pallissoyent les fleurs,
Et l'eau croissant'du dégout de tes pleurs,
Parloit tes criz, dont elle roulloyt pleine:
Pour mesme nom, les fleuréttes du Loyr,
Pres de Vandosme, et daignent me douloyr,
Et l'eau se plaindre aux souspirs de ma peine.

Les petitz corps, culbutans de travers,
Parmi leur cheute en byaiz vagabonde
Hurtez ensemble, ont composé le monde,
S'entracrochans d'acrochementz divers.
L'ennuy, le soing, et les pensers ouvers,
Chocquans le vain de mon amour profonde,
Ont façonné d'une attache féconde,
Dedans mon cuoeur l'amoureux univers.
Mais s'il avient, que ces tresses orines,
Ces doigtz rosins, et ces mains ivoyrines
Froyssent ma vie, en quoy retournera
Ce petit tout? En eau, air, terre, ou flamme?
Non, mais en voix qui tousjours de ma dame
Par le grand Tout les honneurs sonnera.

Doulx fut le traict, qu'Amour hors de sa trousse,
Pour me tuer me tira doulcement,
Quand je fuz pris au doulx commencement
D'une doulceur si doulcettement doulce.
Doulx est son ris, et sa voix qui me poulse
L'ame du corps, pour errer lentement,
Devant son chant marié gentement
Avec mes vers animez de son poulce.
Telle doulceur de sa voix coulle à bas,
Que sans l'ouir vrayment on ne scayt pas,
Comme en ses retz Amour nous encordelle:
Sans l'ouir, di-je, Amour mesme enchanter,
Doulcement rire, et doulcement chanter,
Et moy mourir doulcement aupres d'elle.

Pleut il à Dieu n'avoir jamais tâté
Si follement le tetin de m'amie!
Sans lui vraiment l'autre plus grande envie,
Helas! ne m'eut, ne m'eut jamais tanté.
Comme un poisson, pour s'estre trop hâté,
Par un apât, suit la fin de sa vie,
Ainsi je vois où la mort me convie,
D'un beau tetin doucement apâté.
Qui eut pensé, que le cruel destin
Eut enfermé sous un si beau tetin
Un si grand feu, pour m'en faire la proïe?
Avisés donc, quel seroit le coucher
Entre ses bras, puis qu'un simple toucher
De mille mors, innocent, me foudroïe.

Contre mon gré l'atrait de tes beaus yeus
Donte mon coeur, mais quand je te veus dire
Quell'est ma mort, tu ne t'en fais que rire,
Et de mon mal tu as le coeur joïeus.
Puis qu'en t'aimant je ne puis avoir mieus,
Soufre du moins que pour toi je soupire:
Assés et trop ton bel oeil me martire,
Sans te moquer de mon mal soucieus.
Moquer mon mal, rire de ma douleur,
Par un dedain redoubler mon malheur,
Haïr qui t'aime, et vivre de ses pleintes,
Rompre ta foi, manquer de ton devoir,
Cela, cruelle, et n'est-ce pas avoir
Tes mains de sang, et d'homicide teintes?

Ha, seigneur dieu, que de graces écloses
Dans le jardin de ce sein verdelet,
Enflent le rond de deus gazons de lait,
Où des Amours les fléches sont encloses!
Je me transforme en cent metamorfoses,
Quand je te voi, petit mont jumelet,
Ains du printans un rosier nouvelet,
Qui le matin bienveigne de ses roses.
S'Europe avoit l'estomac aussi beau,
De t'estre fait, Jupiter, un toreau,
Je te pardonne. Hé, que ne sui-je puce!
La baisotant, tous les jours je mordroi
Ses beaus tetins, mais la nuit je voudroi
Que rechanger en homme je me pusse.

Quand au matin ma Deesse s'abille
D'un riche or crespe ombrageant ses talons,
Et que les retz de ses beaulx cheveux blondz
En cent façons ennonde et entortille:
Je l'accompare à l'escumiere fille,
Qui or peignant les siens jaunement longz,
Or les ridant en mille crespillons
Nageoyt abord dedans une coquille.
De femme humaine encore ne sont pas
Son ris, son front, ses gestes, ny ses pas,
Ny de ses yeulx l'une et l'autre chandelle:
Rocz, eaux, ny boys, ne celent point en eulx
Nymphe, qui ait si follastres cheveux,
Ny l'oeil si beau, ny la bouche si belle.

Avec les liz, les oeilletz mesliez,
N'egallent point le pourpre de sa face:
Ny l'or filé ses cheveux ne surpasse,
Ore tressez et ore deliez.
De ses couraux en vouste repliez
Naist le doulx ris qui mes soulciz efface:
Et çà et là par tout où elle passe,
Un pré de fleurs s'esmaille soubz ses piedz.
D'ambre et de musq sa bouche est toute pleine.
Que diray plus? J'ay veu dedans la plaine,
Lors que plus fort le ciel vouloyt tançer,
Cent fois son oeil, qui des Dieux s'est faict maistre,
De Juppiter rasserener la dextre
Ja ja courbé pour sa fouldre eslancer.

Ores l'effroy et ores l'esperance,
De ça de là se campent en mon cuoeur,
Or l'une vainq, ores l'autre est vainqueur,
Pareilz en force et en perseverance.
Ores doubteux, ores plain d'asseurance,
Entre l'espoyr et le froyd de la peur,
Heureusement de moy mesme trompeur,
Au cuoeur captif je prometz delivrance.
Verray-je point avant mourir le temps,
Que je tondray la fleur de son printemps,
Soubz qui ma vie à l'ombrage demeure?
Verray-je point qu'en ses bras enlassé,
De trop combatre honnestement lassé,
Honnestement entre ses bras je meure?

Je voudrois estre Ixion et Tantale,
Dessus la roüe, et dans les eaus là bas:
Et quelque fois presser entre mes bras
Cette beauté qui les anges égale.
(S'ainsin étoit) toute peine fatale
Me seroit douce, et ne me chaudroit pas,
Non d'un vautour fussai-je le repas,
Non, qui le roc remonte et redevale.
Lui tatonner seulement le tetin
Echangeroit l'oscur de mon destin
Au sort meilleur des princes de l'Asie:
Un demi dieu me feroit son baiser,
Et flanc à flanc entre ses bras m'aiser,
Un de ceus là qui mengent l'Ambrosie.

Amour me tue, et si je ne veus dire
Le plaisant mal que ce m'est de mourir:
Tant j'ai grand peur, qu'on vueille secourir
Le mal, par qui doucement je soupire.
Il est bien vrai, que ma langueur desire
Qu'avec le tans je me puisse guerir:
Mais je ne veus ma dame requerir
Pour ma santé: tant me plaist mon martire.
Tai toi langueur: je sen venir le jour,
Que ma maistresse, apres si long sejour,
Voiant le soin qui ronge ma pensée,
Toute une nuit, folatrement m'aiant
Entre ses bras, prodigue, ira paiant
Les intérés de ma peine avancée.

Je veus mourir pour tes beautés, Maistresse,
Pour ce bel oeil, qui me prit à son hain,
Pour ce dous ris, pour ce baiser tout plein
D'ambre, et de musq, baiser d'une Deesse.
Je veus mourir pour cette blonde tresse,
Pour l'embonpoint de ce trop chaste sein,
Pour la rigueur de cette douce main,
Qui tout d'un coup me guerit et me blesse.
Je veus mourir pour le brun de ce teint,
Pour ce maintien, qui, divin, me contreint
De trop aimer: mais par sus toute chose,
Je veus mourir es amoureus combas,
Souflant l'amour, qu'au coeur je porte enclose
Toute une nuit, au millieu de tes bras.

Dame, depuis que la premiere fléche
De ton bel oeil m'avança la douleur,
Et que sa blanche et sa noire couleur
Forçant ma force, au coeur me firent bréche:
Je sen toujours une amoureuse méche,
Qui se ralume au meillieu de mon coeur,
Dont le beau rai (ainsi comme une fleur
S'écoule au chaut) dessus le pié me séche.
Ni nuit, ne jour, je ne fai que songer,
Limer mon coeur, le mordre et le ronger,
Priant Amour, qu'il me tranche la vie.
Mais lui, qui rit du torment qui me point,
Plus je l'apelle, et plus je le convie,
Plus fait le sourd, et ne me répond point.

Ni de son chef le tresor crépelu,
Ni de sa joüe une et l'autre fossette,
Ni l'embonpoint de sa gorge grassette,
Ni son menton rondement fosselu,
Ni son bel oeil que les miens ont voulu
Choisir pour prince à mon ame sugette,
Ni son beau sein, dont l'Archerot me gette
Le plus agu de son trait émoulu,
Ni de son ris les miliers de Charites,
Ni ses beautés en mile coeurs écrites,
N'ont esclavé ma libre affection.
Seul son esprit, où tout le ciel abonde,
Et les torrens de sa douce faconde,
Me font mourir pour sa perfection.

Mon dieu, mon dieu, que ma maistresse est belle!
Soit que j'admire ou ses yeus, mes seigneurs,
Ou de son front les dous-graves honneurs,
Ou l'Orient de sa levre jumelle.
Mon dieu, mon dieu, que ma dame est cruelle!
Soit qu'un raport rengrege mes douleurs,
Soit qu'un depit parannise mes pleurs,
Soit qu'un refus mes plaïes renouvelle.
Ainsi le miel de sa douce beauté
Nourrit mon coeur: ainsi sa cruauté
D'aluine amere enamere ma vie.
Ainsi repeu d'un si divers repas,
Ores je vi, ores je ne vi pas
Egal au sort des freres d'Oebalie.

Cent fois le jour, à part moi je repense,
Que c'est qu'Amour, quelle humeur l'entretient,
Quel est son arc, et quelle place il tient
Dedans nos coeurs, et quelle est son essence.
Je conoi bien des astres la puissance,
Je sai, comment la mer fuit, et revient,
Comme en son Tout le Monde se contient:
De lui sans plus me fuit la conoissance.
Si sai-je bien, que c'est un puissant Dieu,
Et que, mobile, ores il prend son lieu
Dedans mon coeur, et ores dans mes veines:
Et que depuis qu'en sa douce prison
Dessous mes sens fit serve ma raison
Toujours, mal sain, je n'ai langui qu'en peines.

Mile, vraiment, et mile voudroient bien,
Et mile encor, ma guerriere Cassandre,
Qu'en te laissant, je me voulusse rendre
Franc de ton ret, pour vivre en leur lien.
Las! mais mon coeur, ainçois qui n'est plus mien,
Comme un vrai serf, ne sauroit plus entendre
A qui l'apelle, et mieus voudroit atendre
Dix mile mors qu'il fût autre que tien.
Tant que la rose en l'epine naitra,
Tant que sous l'eau, la baleine paitra,
Tant que les cerfs aimeront les ramées,
Et tant qu'Amour se nourrira de pleurs,
Toujours au coeur ton nom et tes valeurs,
Et tes beautés me seront imprimées.

Avant qu'Amour, du Chaos otieux
Ouvrist le sein, qui couvoit la lumiere,
Avec la terre, avec l'onde premiere,
Sans art, sans forme, estoyent brouillez les cieulx.
Ainsi mon tout erroit seditieux
Dans le giron de ma lourde matiere,
Sans art, sans forme, et sans figure entiere,
Alors qu'Amour le perça de ses yeulx.
Il arondit de mes affections
Les petitz corps en leurs perfections,
Il anima mes pensers de sa flamme.
Il me donna la vie, et le pouvoyr,
Et de son branle il fit d'ordre mouvoyr
Les pas suyviz du globe de mon ame.

Par ne scay quelle estrange inimitié,
J'ay veu tomber mon esperance à terre,
Non de rocher, mais tendre comme verre,
Et mes desirs rompre par la moytié.
Dame où le ciel logea mon amitié,
Pour un flateur qui si laschement erre,
Et pour quoy tant me brasses tu de guerre,
Privant mon cuoeur de ta doulce pitié?
Or s'il te plaist fay moy languir en peine,
Tant que la mort me desnerve et desveine,
Je seray tien: et plus tost le Chaos
Se troublera de sa noyse ancienne,
Que par rigueur aultre amour que la tienne,
Soubz aultre joug me captive le doz.

O doulx parler, dont l'appast doulcereux
Nourrit encor la faim de ma memoire,
O front, d'Amour le Trophée et la gloire
O riz sucrez, o baisers savoureux.
O cheveulx d'or, o coustaulx plantureux
De liz, d'oeilletz, de Porphyre, et d'ivoyre,
O feuz jumeaulx dont le ciel me fit boyre
A si longs traitz le venin amoureux.
O vermeillons, o perlettes encloses,
O diamantz, o liz pourprez de roses,
O chant qui peulx les plus durs esmovoyr,
Et dont l'accent dans les ames demeure.
Et dea beaultez, reviendra jamais l'heure
Qu'entre mes bras je vous puisse r'avoyr?

Verray-je plus le doulx jour qui m'apporte
Ou trefve ou paix, ou la vie ou la mort,
Pour edenter le souci, qui me mord
Le cuoeur à nud d'une lime si forte?
Verray-je plus que ma Naiade sorte
Du fond de l'eau pour m'enseigner le port?
Nourai-je plus ainsi qu'Ulysse abord
Ayant au flanc son linge pour escorte?
Verray-je plus que ces astres jumeaulx,
En ma faveur encore par les eaulx,
Montrent leur flamme à ma Caréne lasse?
Verray-je point tant de vents s'accorder,
Et calmement mon navire aborder,
Comme il souloit au havre de sa grace.

Quel dieu malin, quel astre me fit estre,
Et de misere et de tourment si plein?
Quel destin fit, que tousjours je me plain
De la rigueur d'un trop rigoreux maistre?
Quelle des Seurs, à l'heure de mon estre
Noircit le fil de mon sort inhumain?
Et quel Démon d'une senestre main
Berça mon corps quand le ciel me fit naistre.
Heureux ceulx là dont la terre a lez oz,
Heureux vous rien, que la nuict du Chaos
Presse au giron de sa masse brutalle!
Sans sentiment vostre rien est heureux:
Que suis je, las! moy chetif amoureux,
Pour trop sentir, qu'un Sisyphe ou Tantale?

Divin Bellay, dont les nombreuses loix,
Par une ardeur du peuple separée,
Ont revestu l'enfant de Cytherée,
D'arc, de flambeau, de traitz et de carquoys:
Si le doulx feu dont chaste tu ardoys
Enflamme encor ta poitrine sacrée,
Si ton oreille encore se recrée
D'ouyr les plaints des amoureuses voix:
Oy ton Ronsard, qui sanglotte et lamente,
Palle, agité des flotz de la tourmente,
Croysant en vain ses mains devers les Dieux,
En fraisle nef, et sans voyle, et sans rame,
Et loing du bord, où pour astre sa Dame
Le conduisoyt du Phare de ses yeulx.

Quand le Soleil à chef renversé plonge
Son char doré dans le sein du viellard,
Et que la nuict un bandeau sommeillard
Des deux coustez de l'orizon alonge:
Amour adonc qui sape, mine, et ronge
De ma raison le chancelant rempart,
Pour l'assaillir à l'heure à l'heure part,
Armant son camp des ombres et du songe.
Lors ma raison, et lors ce dieu cruel,
Seulz per à per d'un choc continuel
Vont redoublant mille escarmouches fortes:
Si bien qu'Amour n'en seroit le vainqueur,
Sans mes pensers, qui luy ouvrent les portes,
Par la traison que me brasse mon cuoeur.

Comme un chevreuil, quand le printemps destruit
L'oyseux crystal de la morne gelée,
Pour mieulx brouster l'herbette emmielée
Hors de son boys avec l'Aube s'en fuit,
Et seul, et seur, loing de chiens et de bruit,
Or sur un mont, or dans une vallée,
Or pres d'une onde à l'escart recelée,
Libre follastre où son pied le conduit:
De retz ne d'arc sa liberté n'a crainte,
Sinon alors que sa vie est attainte,
D'un trait meurtrier empourpré de son sang:
Ainsi j'alloy sans espoyr de dommage,
Le jour qu'un oeil sur l'avril de mon age
Tira d'un coup mille traitz dans mon flanc.

Ny voyr flamber au point du jour les roses,
Ny lis planté sus le bord d'un ruisseau,
Ny chant de luth, ny ramage d'oyseau,
Ny dedans l'or les gemmes bien encloses:
Ny des zephyrs les gorgettes descloses,
Ny sur la mer le ronfler d'un vaisseau,
Ny bal de Nymphe au gazouilliz de l'eau,
Ny de mon cuoeur mille metamorphoses:
Ny camp armé de lances herissé,
Ny antre verd de mousse tapissé,
Ny les Sylvains qui les Dryades pressent,
Et ja desja les dontent à leur gré,
Tant de plaisirs ne me donnent qu'un Pré,
Où sans espoyr mes esperances paissent.

Dedans des Prez je vis une Dryade,
Qui comme fleur s'assisoyt par les fleurs,
Et mignotoyt un chappeau de couleurs,
Eschevelée en simple verdugade.
Des ce jour là ma raison fut malade,
Mon cuoeur pensif; mes yeulx chargez de pleurs,
Moy triste et lent: tel amas de douleurs
En ma franchise imprima son oeillade.
Là je senty dedans mes yeulx voller
Un doulx venin, qui se vint escouler
Au fond de l'ame: et depuis cest oultrage,
Comme un beau lis, au moys de Juin blessé
D'un ray trop chault, languist à chef baissé,
Je me consume au plus verd de mon age.

Quand ces beaulx yeulx jugeront que je meure,
Avant mes jours me fouldroyant là-bas,
Et que la Parque aura porté mes pas
A l'aultre flanc de la rive meilleure:
Antres et prez, et vous forestz, à l'heure,
Je vous supply, ne me desdaignez pas,
Ains donnez moy, soubz l'ombre de voz bras,
Quelque repos de paisible demeure.
Puisse avenir qu'un poëte amoureux,
Ayant horreur de mon sort malheureux,
Dans un cyprez notte cest epigramme:
Cy dessoubz gist un amant vandomoys,
Que la douleur tua dedans ce boys:
Pour aymer trop les beaux yeullx de sa dame.

Qui vouldra voyr dedans une jeunesse,
La beaulté jointe avec la chasteté,
L'humble doulceur, la grave magesté,
Toutes vertus, et toute gentillesse:
Qui vouldra voyr les yeulx d'une deesse,
Et de noz ans la seule nouveauté,
De ceste Dame oeillade la beaulté,
Que le vulgaire appelle ma maistresse.
Il apprendra comme Amour rid et mord,
Comme il guarit, comme il donne la mort,
Puis il dira voyant chose si belle:
Heureux vrayment, heureux qui peult avoyr
Heureusement cest heur que de la voyr,
Et plus heureux qui meurt pour l'amour d'elle.

Tant de couleurs le grand arc ne varie
Contre le front du Soleil radieux,
Lors que Junon, par un temps pluvieux,
Renverse l'eau dont sa mere est nourrie:
Ne Juppiter armant sa main marrie
En tant d'esclairs ne fait rougir les cieulx,
Lors qu'il punist d'un fouldre audacieux
Les montz d'Epire, ou l'orgueil de Carie:
Ny le Soleil ne rayonne si beau,
Quand au matin il nous monstre un flambeau,
Pur, net, et clayr, comme je vy ma Dame
De cent couleurs son visage acoustrer,
Flamber ses yeulx, et claire se monstrer,
Le premier jour qu'elle ravit mon ame.

Quand j'aperçoy ton beau chef jaunissant,
Qui l'or filé des Charites efface,
Et ton bel oeil qui les astres surpasse,
Et ton beau sein chastement rougissant:
A front baissé je pleure gemissant,
De quoy je suis (pardon digne de grace)
Soubz l'humble voix de ma rime si basse,
De tes beaultez les honneurs trahissant.
Je cognoy bien que je devroy me taire,
Ou mieux parler: mais l'amoureux ulcere
Qui m'ard le cuoeur, me force de chanter.
Doncque (mon Tout) si dignement je n'use
L'encre et la voix à tes graces vanter,
Non l'ouvrier, non, mais son destin accuse.

Ciel, air, et vents, plains et montz descouvers,
Tertres fourchuz, et forestz verdoyantes,
Rivages tortz, et sources ondoyantes,
Taillis razez, et vous bocages verds,
Antres moussus à demyfront ouvers,
Prez, boutons, fleurs, et herbes rousoyantes,
Coustaux vineux, et plages blondoyantes,
Gastine, Loyr, et vous mes tristes vers:
Puis qu'au partir, rongé de soing et d'ire,
A ce bel oeil, l'Adieu je n'ay sceu dire,
Qui pres et loing me detient en esmoy:
Je vous supply, Ciel, ait, ventz, montz et plaines,
Tailliz, forestz, rivages et fontaines,
Antres, prez, fleurs, dictes le luy pour moy.

Voïant les yeus de toi, Maitresse elüe,
A qui j'ai dit, seule à mon coeur tu plais,
D'un si dous fruit mon ame je repais,
Que plus en mange, et plus en est goulüe.
Amour qui seul les bons espris englüe,
Et qui ne daigne ailleurs perdre ses trais,
M'alege tant du moindre de tes rais,
Qu'il m'a du coeur toute peine tolüe.
Non, ce n'est point une peine qu'aimer:
C'est un beau mal, et son feu dous-amer
Plus doucement qu'amerement nous brûle.
O moi deus fois, voire trois bienheureus,
S'Amour m'occit, et si avec Tibulle
J'erre là-bas sous le bois amoureus.

L'oeil qui rendroit le plus barbare apris,
Qui tout orgueil en humblesse destrampe,
Par la vertu de ne sçay quelle trampe
Qui sainctement affine les espritz,
M'a tellement de ses beaultez espris,
Qu'autre beaulté dessus mon coeur ne rampe,
Et m'est avis, sans voyr un jour la lampe
De ses beaulx yeulx, que la mort me tient pris.
Cela vrayment, que l'air est aux oyseaulx,
Les boys aux cerfz, et aux poissons les eaux,
Son bel oeil m'est. O lumiere enrichie
D'un feu divin qui m'ard si vivement,
Pour me donner et force et mouvement,
N'este vous pas ma seulle Endelechie?

De quelle plante, ou de quelle racine,
De quel unguent, ou de quelle liqueur,
Oindroy-je bien la playe de mon cuoeur
Qui d'oz en oz incurable chemine?
Ny vers charmez, pierre, ny medecine,
Drogue, ny just, ne romproyent ma langueur,
Tant je sen moindre et moindre ma vigueur,
Ja me traisner dans la Barque voysine.
Las, toy qui scays des herbes le pouvoyr,
Et qui la playe au cuoeur m'as faict avoyr,
Guary le mal, que ta beaulté me livre:
De tes beaulx yeulx allege mon soucy,
Et par pitié retien encor ici
Ce pauvre amant qu'Amour soulle de vivre.

Ja desja Mars ma trompe avoit choisie,
Et, dans mes vers ja françoys, devisoyt:
Sus ma fureur ja sa lance aiguizoit,
Epoinçonnant ma brave poësie.
Ja d'une horreur la Gaule estoit saisie,
Et soubz le fer ja Sene treluisoit,
Et ja Francus à son bord conduisoit
L'ombre d'Hector, et l'honneur de l'Asie,
Quand l'archerot emplumé par le dos
D'un trait certain me playant jusqu'à l'os,
De sa grandeur le sainct prestre m'ordonne:
Armes adieu. Le Myrte Paphien
Ne cede point au Laurier Delphien,
Quand de sa main Amour mesme le donne.

Petit nombril, que mon penser adore,
Non pas mon oeil, qui n'eu onques ce bien,
Nombril de qui l'honneur merite bien,
Qu'une grand'ville on luy bastisse encore
Signe divin, qui divinement ore
Retiens encore l'Androgyne lien,
Combien et toy, mon mignon, et combien
Tes flancs jumeaulx follastrement j'honore!
Ny ce beau chef, ny ces yeulx, ny ce front,
Ny ce doulx ris; ny ceste main qui fond
Mon cuoeur en source, et de pleurs me fait riche,
Ne me sçauroyent de leur beau contenter,
Sans esperer quelque foys de taster
Ton paradis, où mon plaisir se niche.

Que n'ay-je, Dame, et la plume et la grace
Divine autant que j'ay la volonté,
Par mes escritz tu seroys surmonté,
Vieil enchanteur des vieulx rochers de Thrace
Plus hault encor que Pindare, ou qu'Horace,
J'appenderoys à ta divinité
Un livre enflé de telle gravité,
Que Du Bellay luy quitteroyt la place.
Si vive encor Laure par l'Univers
Ne fuit volant dessus les Thusques vers,
Que nostre siecle heureusement estime,
Comme ton nom, honneur des vers françoys,
Hault elevé par le vent de ma voix
S'en voleroyt sus l'aisle de ma rime.

Du tout changé ma Circe enchanteresse
Dedens ses fers m'enferre emprisonné,
Non par le goust d'un vin empoisonné,
Ny par le just d'une herbe pecheresse.
Du fin Gregeoys l'espée vangeresse,
Et le Moly par Mercure ordonné,
En peu de temps du breuvage donné,
Forcerent bien la force charmeresse,
Si qu'à la fin le Dulyche troupeau
Reprint l'honneur de sa premiere peau,
Et sa prudence auparavant peu caute:
Mais pour la mienne en son lieu reloger,
Ne me vaudroyt la bague de Roger,
Tant ma raison s'aveugle dans ma faulte.

Les Elementz, et les Astres, à preuve
Ont façonné les raiz de mon Soleil,
Et de son teint le cinabre vermeil,
Qui ça ne là son parangon ne treuve.
Des l'onde Ibere où nostre jour s'abreuve
Jusques au lict de son premier reveil,
Amour ne voyt un miracle pareil,
N'en qui le Ciel tant de ses graces pleuve.
Son oeil premier m'apprit que c'est d'aymer:
Il vint premier ma jeunesse animer
A la vertu, par ses flammes dardées.
Par luy mon cuoeur premierement s'aisla,
Et loing du peuple à l'escart s'en vola
Jusque au giron des plus belles Idées.

Je parangonne à voz yeulx ce crystal,
Qui va mirer le meurtrier de mon ame:
Vive par l'air il esclate une flamme
Vos yeulx un feu qui m'est sainct et fatal.
Heureux miroer, tout ainsi que mon mal
Vient de trop voyr la beaulté qui m'enflamme:
Comme je fay, de trop mirer ma Dame
Tu languiras d'un sentiment egal.
Et toutesfoys, envieux, je t'admire,
D'aller mirer le miroer où se mire
Tout l'univers dedans luy remiré.
Va donc miroer, va donq, et pren bien garde,
Qu'en le mirant ainsi que moy ne t'arde
Pour avoir trop ses beaulx yeulx admiré.

J'ai cent fois épreuvé les remedes d'Ovide,
Et si je les épreuve encore tous les jours,
Pour voir, si je pourrai de mes vieilles amours,
Qui trop m'ardent le coeur, avoir l'estomac vuide:
Mais cet amadoüeur, qui me tient à la bride,
Me voïant aprocher du lieu de mon secours,
Maugré moi tout soudain fait vanoïer mon cours,
Et d'où je vins mal sain, mal sain il me reguide.
Hà, poëte Romain, il te fut bien aisé,
Quand d'une courtisane on se voit embrasé,
Donner quelque remede, affin qu'on s'en depestre:
Mais cettui là qui voit les yeux de mon Soleil,
Qui n'a de chasteté, ni d'honneur son pareil,
Plus il est son esclave, et plus il le veut estre.

Ni les combats des amoureuses nuits
Ni les plaisirs que les amours conçoivent
Ni les faveurs que les amans reçoivent
Ne valent pas un seul de mes ennuis.
Heureus ennui, en toi seulet je puis
Trouver repos des maus qui me deçoivent:
Et par toi seul mes passions reçoivent
Le dous obli du torment où je suis.
Bienheureus soit mon torment qui n'empire,
Et le dous jou, sous lequel je respire,
Et bienheureus le penser soucieus,
Qui me repait du dous souvenir d'elle:
Et plus heureus le foudre de ses yeux,
Qui cuit mon coeur dans un feu qui me gelle.

A ton frere Paris tu sembles en beauté,
A ta soeur Polyxene en chaste conscience,
A ton frere Helenin en profete science,
A ton parjure aïeul en peu de loiauté.
A ton pere Priam en meurs de roïauté,
Au vieillart Antenor en mieleuse eloquence,
A ta tante Antigone en superbe arrogance,
A ton grand frere Hector en fiere cruauté.
Neptune n'assit onc une pierre si dure
Dans tes murs, que tu es, pour qui la mort j'endure:
Ny des Grecs outragés, l'exercite vainqueur
N'emplit tant Ilion de feus, de cris, et d'armes
De soupirs, et de pleurs, que tu combles mon coeur
De brasiers, et de morts, de sanglos et de larmes.

Si je trépasse entre tes bras, Madame,
Il me suffit, car je ne veus avoir
Plus grand honneur, sinon que de me voir
En te baisant, dans ton sein rendre l'ame.
Celui que Mars horriblement enflamme
Aille à la guerre, et manque de pouvoir,
Et jeune d'ans, s'ébate à recevoir
En sa poitrine une Espaignole lame;
Mais moi, plus froid, je ne requier, sinon
Apres cent ans, sans gloire, et sans renom,
Mourir oisif en ton giron, Cassandre:
Car je me trompe, ou c'est plus de bonheur,
Mourir ainsi, que d'avoir tout l'honneur,
Pour vivre peu, d'un guerrier Alexandre.

Pour voyr ensemble et les champs et le bord,
Où ma guerriere avec mon cuoeur demeure,
Alme Soleil, demain avant ton heure,
Monte à cheval, et galope bien fort:
Ainçoys les champs, où l'amyable effort
De ses beaulx yeulx, ordonne que je meure,
Si doulcement, qu'il n'est vie meilleure
Que les souspirs d'une si doulce mort.
A costé droit, sus le bord d'un rivage,
Reluit à part l'angelique visage,
Que trop avare ardentement je veulx:
Là ne se voyot, roc, source, ny verdure,
Qui dans son teint or ne me r'affigure
L'une ses yeulx, or l'autre ses cheveux.

Pardonne moy, Platon, si je ne cuide
Que soubz la vouste et grande arche des dieux,
Soit hors du monde, ou au centre des lieux,
En terre, en l'eau, il n'y ayt quelque vuide.
Si l'air est plein en sa courbure humide,
Qui reçoyt donq tant de pleurs de mes yeulx,
Tant de souspirs, que je sanglote aux cieulx,
Lors qu'à mon dueil Amour lasche la bride?
Il est du vague, ou certes s'il n'en est,
D'un air pressé le comblement ne naist:
Plus tost le ciel, qui bening se dispose
A recevoir l'effect de mes douleurs,
De toutes partz se comble de mes pleurs,
Et de mes vers qu'en mourant je compose.

L'onde et le feu, ce sont de la machine
Les deux seigneurs que je sen pleinement,
Seigneurs divins; et qui divinement
Ce faix divin ont chargé sus l'eschine.
Toute matiere, essence, et origine
Doibt son principe à ces deux seulement,
Touts deux en moy vivent esgallement,
En eulx je vi, rien qu'eulx je n'imagine.
Aussi de moy il ne sort rien que d'eulx,
Et tour à tour en moy naissent touts deux:
Car quand mes yeulx de trop pleurer j'appaise,
Rasserénant les flotz de mes douleurs,
Lors de mon cuoeur s'exhale une fournaise,
Puis tout soubdain recommancent mes pleurs.

Si l'escrivian de la mutine armée,
Eut veu tes yeulx, qui serf me tiennent pris,
Les faictz de Mars il n'eut jamais empris,
Et le Duc Grec fut mort sans renommée.
Et si Paris, qui vit en la valée
La grand'beaulté dont son cuoeur fut espris,
Eut veu la tienne, il t'eut donné le pris,
Et sans honneur Venus s'en fut allée.
Mais s'il advient ou par le vueil des Cieulx,
Ou par le traict qui sort de tes beaulx yeulx,
Qu'en publiant ma prise, et ta conqueste,
Oultre la Tane on m'entende crier,
Iö, iö, quel myrte, ou quel laurier
Sera bastant pour enlasser ma teste?

Pour celebrer des astres devestuz
L'heur escoulé dans celle qui me lime,
Et pour louer son esprit, qui n'estime
Que le divin des divines vertuz:
Et ses regardz, ains traitz d'amour pointuz,
Que son bel oeil au fond du cuoeur m'imprime,
Il me fauldroyt non l'ardeur de ma rime,
Mais la fureur du Masconnoys Pontus.
Il me fauldroyt ceste chanson divine
Qui transforma sus la rive Angevine
L'olive palle en un teint plus naïf,
Et me fauldroyt un Desautelz encore,
Et cestuy là qui sa Meline adore
En vers dorez le biendisant Bayf.

Estre indigent, et donner tout le sien,
Se feindre un ris, avoir le cuoeur en pleinte,
Hayr le vray, aymer la chose feinte,
Posseder tout et ne jouir de rien:
Estre delivre, et traisner son lien,
Estre vaillant, et couharder de crainte,
Vouloir mourir, et vivre par contraincte,
De cent travaulx ne recevoir un bien:
Avoir tousjours, pour un servil hommage,
La honte au front, en la main le dommage:
A ses pensers d'un courage haultain
Ourdir sans cesse une nouvelle trame,
Sont les effetz qui logent dans mon ame
L'espoir doubteux, et le tourment certain.


Oeil, qui portrait dedans les miens reposes,
Comme un Soleil, le dieu de ma clarté:
Ris, qui forçant ma doulce liberté
Me transformas en cent metamorphoses:
Larme, vrayment qui mes souspirs arroses,
Quand tu languis de me veoir mal traicté:
Main, qui mon cuoeur captives arresté
Parmy ton lis, ton ivoyre et tes roses,
Je suis tant vostre, et tant l'affection
M'a peint au vif vostre perfection,
Que ny le temps, ny la mort tant soit forte,
Ne fera point qu'au centre de mon sein,
Tousjours gravéz en l'ame je ne porte
Un oeil, un ris, une larme, une main.

Si seulement l'image de la chose
Fait à noz yeulx la chose concevoir,
Et si mon oeil n'a puissance de veoir,
Si quelqu'idole au devant ne s'oppose:
Que ne m'a faict celuy, qui tout compose,
Les yeulx plus grandz, affin de mieux pouvoir
En leur grandeur la grandeur recevoir
Du simulachre, où ma vie est enclose?
Certes le ciel trop ingrat de son bien,
Qui seul la fit, et qui seul veit combien
De sa beaulté divine estoit l'idée,
Comme jaloux du tresor de son mieux,
Silla le Monde, et m'aveugla les yeulx,
Pour de luy seul seule estre regardée.

Soubz le cristal d'une argenteuse rive,
Au moys d'Avril, une perle je vy,
Dont la clarté m'a tellement ravy
Qu'en mes discours aultre penser n'arrive.
Sa rondeur fut d'une blancheur naïve,
Et ses rayons treluysoyent à l'envy:
Son lustre encor ne m'a point assouvy,
Ny ne fera, non, non, tant que je vive.
Cent et cent foys pour la pescher à bas,
Tout recoursé, je devalle le bras,
Et ja desja content je la tenoye,
Sans un archer, qui du bout de son arc
A front panché me plongeant soubz le lac,
Frauda mes doigtz d'une si doulce proye.

Soit que son or se crespe lentement
Ou soit qu'il vague en deux glissantes ondes,
Qui çà qui là par le sein vagabondes,
Et sur le col, nagent follastrement:
Ou soit qu'un noud diapré tortement
De maintz rubiz, et maintes perles rondes,
Serre les flotz de ses deux tresses blondes,
Je me contente en mon contentement.
Quel plaisir est ce, ainçoys quelle merveille
Quand ses cheveux troussez dessus l'oreille
D'une Venus imitent la façon?
Quand d'un bonet son chef elle adonize,
Et qu'on ne sçait (tant bien elle desguise
Son chef doubteux) s'elle est fille ou garçon?

De ses cheveulx la rousoyante Aurore
Eparsement les Indes remplissoyt,
Et ja le ciel à longz traitz rougissoyt
De meint esmail qui le matin decore,
Quand elle veit la Nymphe que j'adore
Tresser son chef, dont l'or, qui jaunissoit,
Le crespe honneur du sien esblouissoit,
Voire elle mesme et tout le ciel encore.
Lors ses cheveux vergongneuse arracha,
Si qu'en pleurant sa face elle cacha,
Tant la beaulté des beaultez luy ennuye:
Et ses souspirs parmy l'air se suyvantz,
Troys jours entiers enfanterent des ventz,
Sa honte un feu, et ses yeulx une pluye.

Avéques moi pleurer vous devriés bien,
Tertres bessons, pour la facheuse absence
De cette là, qui fut par sa presence
Vôtre Soleil, ainçois qui fut le mien.
Las! de quels maus, Amour, et de combien
Une beauté ma peine recompense!
Quand plein de honte à toute heure je pense
Qu'en un moment j'ai perdu tout mon bien.
Or, à dieu donc beauté qui me dédaigne:
Quelque rocher, quelque bois, ou montaigne
Vous pourra bien éloigner de mes yeus:
Mais non du coeur, que pront il ne vous suive,
Et que dans vous, plus que dans moi, ne vive,
Comme en la part qu'il aime beaucoup mieus.

Tout me déplait, mais rien ne m'est si gref,
Que ne voir point les beaus yeus de ma Dame,
Qui des plaisirs les plus dous de mon ame
Avéques eus ont emporté la clef.
Un torrent d'eau s'écoule de mon chef:
Et tout confus de soupirs je me pâme,
Perdant le feu, dont la drillante flame
Seule guidoit de mes pensers la nef.
Depuis le jour, que je senti sa braise,
Autre beauté je n'ai veu, qui me plaise,
Ni ne verrai. Mais bien puissai-je voir
Qu'avant mourir seulement cette Fere
D'un seul tour d'oeil promette un peu d'espoir
Au coup d'Amour, dont je me desespere.

Quand je vous voi, ou quand je pense en vous,
Je ne sçai quoi dans le coeur me fretille,
Qui me pointelle, et tout d'un coup me pille
L'esprit emblé d'un ravissement dous.
Je tremble tout de nerfs et de genous:
Comme la cire au feu, je me distile,
Sous mes souspirs: et ma force inutile
Me laisse froid, sans haleine et sans pous.
Je semble au mort, qu'on devale en la fosse,
Ou à celui qui d'une fievre grosse
Perd le cerveau, dont les esprits mués
Révent cela, qui plus leur est contraire.
Ainsi, mourant, je ne sçauroi tant faire,
Que je ne pense en vous, qui me tués.

Morne de cors, et plus morne d'espris
Je me trainoi'dans une masse morte,
Et sans sçavoir combien la Muse aporte
D'honneur aus siens, je l'avois à mépris:
Mais aussi tôt, que de vous je m'épris,
Tout aussi tôt vôtre oeil me fut escorte
A la vertu, voire de telle sorte
Que d'ignorant je devin bien apris.
Donques mon Tout, si je fai quelque chose,
Si dignement de vos yeus je compose,
Vous me causés vous mesmes ces effets.
Je pren de vous mes graces plus parfaites,
Car je suis manque, et dedans moi vous faites,
Si je fai bien, tout le bien que je fais.

Las! sans la voir, à toute heure je voi
Cette beauté dedans mon coeur presente:
Ni mont, ni bois, ni fleuve ne m'exente
Que par pensée elle ne parle à moi.
Dame, qui sais ma constance et ma foi,
Voi, s'il te plait, que le tans qui s'absente
Depuis set ans en rien ne desaugmente
Le plaisant mal que j'endure pour toi.
De l'endurer lassé je ne suis pas,
Ni ne seroi', tombassai-je là bas,
Pour mile fois en mile cors renaitre:
Mais de mon coeur, sans plus, je suis lassé,
Qui me déplait, et qui plus ne peut estre
Mien, comme il fut, puis que tu l'as chassé.

Dans un sablon la semence j'épan,
Je sonde en vain les abymes d'un goufre:
Sans qu'on m'invite à toute heure je m'oufre,
Et sans loïer mon âge je dépan.
A son portrait pour un veu je m'apan:
Devant son feu mon coeur se change en soufre,
Et pour ses yeus cruellement je soufre
Dis mile maus, et d'un ne me repan.
Qui sçauroit bien, quelle trampe a ma vie,
D'estre amoureus n'auroit jamais envie.
Je tremble j'ars, je me pai d'un amer,
Qui plus qu'aluine est rempli d'amertume:
Je vi d'ennui, de deuil je me consume:
En tel estat je suis pour trop aimer.

Devant les yeus, nuit et jour, me revient
L'idole saint de l'angelique face,
Soit que j'écrive, ou soit que j'entrelasse
Mes vers au luth, toujours il m'en souvient.
Voiés pour dieu, comme un bel oeil me tient
En sa prison, et point ne me delasse;
Et comme il prend mon coeur dedans sa nasse,
Qui de pensée, à mon dam, l'entretient.
O le grand mal, quand une affection
Peint nôtre esprit de quelque impression!
J'enten alors que l'Amour ne dédaigne
Suttilement l'engraver de son trait:
Toujours au coeur nous revient ce portrait,
Et maugré nous toujours nous acompaigne.

Apres ton cours je ne haste mes pas
Pour te souiller d'une amour deshonneste:
Demeure donq: le Locroys m'amonneste
Aux bords Gyrez de ne te forcer pas.
Neptune oyant ses blasphemes d'abas,
Accabla là son impudique teste
D'un grand rocher au fort de la tempeste.
Le ciel conduit le meschant au trespas.
Il te voulut, le meschant, violer,
Lors que la peur te faisoit acoller
Les piedz vangeurs de sa Grecque Minerve:
Moy je ne veulx qu'à ta grandeur offrir
Ce chaste cuoeur, s'il te plaist de souffrir
Qu'en l'immolant de victime il te serve.

Picqué du nom qui me glace en ardeur,
Me souvenant de ma doulce Charite,
Ici je plante une plante d'eslite,
Qui l'esmeraude efface de verdeur.
Tout ornement de royalle grandeur,
Beaulté, sçavoir, honneur, grace, et merite,
Sont pour racine à ceste Marguerite
Qui ciel et terre emparfume d'odeur.
Divine fleur, où ma vie demeure,
La manne tombe à toute heure à toute heure
Dessus ton front sans cesse nouvelét:
Jamais de toy la pucelle n'aproche,
La mousche à miel, ne la faucille croche
Ny les ergotz d'un follastre aignelét.

Depuis le jour, que le trait otieux
Grava ton nom au roc de ma memoire,
Et que l'ardeur qui flamboit en ta gloire
Me fit sentir le fouldre de tes yeulx:
Mon cuoeur attaint d'un esclair rigoreux
Pour eviter le feu de ta victoire,
S'alla cacher dans tes ondes d'ivoire,
Et soubz l'abri de tes flancz amoureux.
Là point ou peu soucieux de ma playe
De ça de là par tes flotz il s'esgaye,
Puis il se seiche aux raix de ton flambeau:
Et s'emmurant dedans leur forteresse,
Seul, palle et froid, sans retourner, me laisse,
Comme un esprit qui fuit de son tombeau.

Le mal est grand, le remede est si bref
A ma douleur qui jamais ne s'alente,
Que bas ne hault, des le bout de la plante,
Je n'ay santé, jusqu'au sommét du chef.
L'oeil qui tenoit de mes pensers la clef,
En lieu de m'estre une estoile drillante,
Parmy les flotz d'une mer violente,
Contre un orgueil a faict rompre ma néf.
Un soing meurtrier soit que je veille ou songe,
Tigre affamé, le cuoeur me mange et ronge,
Suçant tousjours le plus doulx de mon sang,
Et le penser qui me presse et represse,
Et qui jamais en repos ne me laisse,
Comme un mastin, me mord tousjours au flanc.

Amour, si plus ma fiebvre se renforce,
Si plus ton arc tire pour me blesser,
Avant mes jours, j'ay grand'peur de laisser
Le verd fardeau de cette jeune escorse.
Ja de mon cuoeur je sen moindre la force
Se transmuer pour sa mort avancer
Devant le feu de mon ardent penser,
Non en boys verd, mais en pouldre d'amorce.
Bien fut pour moy le jour malencontreux,
Quand je humay le bruvage amoureux,
Qu'à si longz traictz me versoit une oeillade:
O fortuné! si pour me secourir,
Des le jour mesme Amour m'eust faict mourir,
Sans me tenir si longuement malade.

Si doulcement le souvenir me tente
De la mieleuse et fieleuse saison,
Où je perdi la loy de ma raison,
Qu'autre douleur ma peine ne contente.
Je ne veulx point en la playe de tente
Qu'Amour me fit, pour avoir guarison,
Et ne veulx point, qu'on m'ouvre la prison,
Pour affranchir autre part mon attente.
Plus que venin je fuy la liberté,
Tant j'ay grand peur de me voyr escarté
Du doulx lien qui doulcement offense:
Et m'est honneur de me voyr martirer,
Soubz un espoyr quelquefoys de tirer
Un seul baiser pour tout recompense.

Amour archer d'une tirade ront
Cent traitz sur moy, et si ne me conforte
D'un seul espoir, celle pour qui je porte
Le cuoeur aux yeulx, les pensers sus le front.
D'un Soleil part la glace qui me fond,
Et m'esbays que ma froydeur n'est morte
Au feu d'un oeil, qui d'une flamme accorte
Brulle mon cuoeur d'un ulcere profond.
En tel estat je voy languir ma vie,
Qu'aux plus chetifz ma langueur porte envie,
Tant le mal croist et le cuoeur me deffault:
Mais la douleur qui plus comble mon ame
D'un vain espoyr, c'est qu'Amour et Madame
Scavent mon mal, et si ne leur en chault.

Je vy ma Nymphe entre cent damoyselles,
Comme un Croyssant par les menuz flambeaulx,
Et de ses yeulx plus que les astres beaulx
Faire obscurcir la beaulté des plus belles.
Dedans son sein les graces immortelles,
La Gaillardize, et les freres jumeaux,
Alloyent vollant comme petitz oyseaux
Par my le verd des branches plus nouvelles.
Le ciel ravy, que son chant esmouvoyt,
Roses, et liz, et girlandes pleuvoyt
Tout au rond d'elle au meillieu de la place:
Si qu'en despit de l'hyver froydureux,
Par la vertu de ses yeulx amoureux,
Un beau printemps s'esclouit de sa face.

Plus mile fois que nul or terrien,
J'aime ce front où mon Tyran se joüe
Et le vermeil de cette belle joüe,
Qui fait honteux le pourpre Tyrien.
Toutes beautés à mes yeus ne sont rien,
Au pris du sein qui lentement secoüe
Son gorgerin, sous qui per à per noüe
Le branle égal d'un flot Cytherien.
Ne plus, ne moins, que Juppiter est aise,
Quand de son luth quelque Muse l'apaise,
Ainsi je suis de ses chansons épris,
Lors qu'à son luth ses doits elle embesongne,
Et qu'elle dit le branle de Bourgongne,
Qu'elle disoit, le jour que je fus pris.

Celle qui est de mes yeus adorée,
Qui me fait vivre entre mile trespas,
Chassant un cerf, suivoit hier mes pas,
Com'ceus d'Adon Cyprine la dorée:
Quand une ronce en vain enamourée,
Ainsi que moi, du vermeil de ses bras,
En les baisant, lui fit couler à bas
Une liqueur de pourpre colorée.
La terre adonc, qui, soigneuse, receut
Ce sang divin, tout sus l'heure conceut
Pareille au sang une rouge fleurette:
Et tout ainsi que d'Helene naquit
La fleur, qui d'elle un beau surnom aquit,
Du nom Cassandre elle eut nom Cassandrette.

Sur mes vint ans, pur d'offence, et de vice,
Guidé, mal caut, d'un trop aveugle oiseau,
Aiant encor le menton damoiseau,
Sain et gaillard je vins à ton service:
Ores forcé de ta longue malice,
Je m'en retourne avec une autre peau,
En chef grison, en perte de mon beau:
Et pour t'aimer il faut que je perisse.
Helas! que di-je? où veus-je retourner?
En autre part je ne puis sejourner,
Ni vivre ailleurs, ni d'autre amour me paître.
Demeuron donc dans le camp fortement:
Et puis qu'au moins veinqueur je ne puis estre,
Que l'arme au poin je meure honnestement.

Franc de travail une heure je n'ay peu
Vivre, depuis que les yeulx de ma Dame
Mielleusement verserent dans mon ame
Le doulx venin, dont mon cuoeur fut repeu:
Ma chere neige, et mon cher et doulx feu,
Voyez comment je m'englace et m'enflamme:
Comme la cire aux rayons d'une flamme,
Je me consume, et vous en chault bien peu.
Bien est il vray, que ma vie est heureuse
De s'escouler doulcement langoureuse,
Desoubz votre oeil, qui jour et nuict me poingt.
Mais si fault il que vostre bonté pense,
Que l'amitié d'amitié se compense
Et qu'un Amour sans frere ne croyst point.

D'amour ministre, et de perseverance,
Qui jusqu'au fond l'ame peulx esmouvoyr,
Et qui les yeulx d'un aveugle sçavoyr,
Et qui les cuoeurs voyles d'une ignorance,
Vaten ailleurs chercher ta demeurance.
Vaten ailleurs quelqu'autre decevoyr,
Je ne veulx plus chez moy te recevoyr,
Malencontreuse et meschante esperance.
Quand Juppiter, ce lasche criminel,
Teingnit ses mains dans le sang paternel,
Desrobant l'or de la terre où nous sommes,
Il te laissa, Harpye, et salle oyseau,
Cropir au fond du Pandorin vaisseau,
Pour enfieller le plus doulx miel des hommes.

Franc de raison, esclave de fureur,
Je voys chassant une Fére sauvage,
Or sur un mont, or le long d'un rivage,
Or dans le boys de jeunesse et d'erreur.
J'ay pour ma lesse un cordeau de malheur,
J'ay pour limier un trop ardent courage,
J'ay pour mes chiens, et le soing, et la rage,
La cruaulté, la peine et la douleur.
Mais eulx voyant que plus elle est chassée,
Loing loing devant plus s'enfuit eslancée,
Tournant sur moy la dent de leur effort,
Comme mastins affamez de repaistre,
A longz morceaux se paissent de leur maistre,
Et sans mercy me traisnent à la mort.

Le Ciel ne veut, Dame, que je joüisse
De ce dous bien que dessert mon devoir:
Aussi ne veus-je, et ne me plaît d'avoir
Sinon du mal en vous faisant service.
Puis qu'il vous plaît, que pour vous je languisse,
Je suis heureus, et ne puis recevoir
Plus grand honneur, qu'en mourant, de me voir
Faire à vos yeus de mon coeur sacrifice.
Donc si ma main, maugré moi, quelque fois
De l'amour chaste outrepasse les lois
Dans vôtre sein cherchant ce qui m'embraise,
Punissés la du foudre de vos yeus,
Et la brulés: car j'aime beaucoup mieus
Vivre sans main, que ma main vous déplaise.

Bien que six ans soyent ja coulez derriere,
Depuis le jour, que l'homicide trait
Au fond du cuoeur m'engrava le portrait
D'une humblefiere, et fierehumble guerriere,
Si suis-je heureux d'avoyr veu la lumiere
En ces ans tardz pour avoyr veu le trait
De son beau front, qui les graces attrait
Par une grace aux Graces coustumiere.
Le seul Avril de son jeune printemps,
Endore, emperle, enfrange nostre temps,
Qui n'a sceu voyr la beaulté de la belle,
Ny la vertu, qui foysonne en ses yeulx:
Seul je l'ay veue, aussi je meur pour elle,
Et plus grand heur ne m'ont donné les cieulx.

Si ce grand Dieu le pere de la lyre,
Qui va bornant aux Indes son reveil,
Ains qui d'un oeil, mal apris au sommeil,
De ça de là, toutes choses remire,
Lamente encor, pour le bien où j'aspire,
Ne suis je heureux, puisque le trait pareil,
Qui d'oultre en oultre entame le Soleil,
Mon cuoeur entame à semblable martire?
Dea, que mon mal contente mon plaisir,
D'avoyr osé pour compaignon choysir
Un si grand Dieu: ainsi par la campagne,
Le boeuf courbé desoubz le joug pesant,
Traisne le faix plus leger et plaisant,
Quand son travail d'un aultre s'acompagne.

Ce petit chien, qui ma maistresse suit,
Et qui jappant ne recognoyst personne,
Et cest oyseau, qui me plaintes resonne,
Au moys d'Avril, souspirant toute nuit:
Et ceste pierre, où quand le chault s'enfuit
Seule aparsoy pensive s'arraisonne,
Et ce jardin, où son poulce moyssonne!
Touts les tresors que Zephyre produit:
Et ceste dance, où la flesche cruelle
M'outreperça, et la saison nouvelle
Qui tous les ans rafraischit mes douleurs,
Et son oeillade, et sa parolle saincte,
Et dans le cuoeur sa grace que j'ay peinte,
Baignent mon sein de deux ruisseaux de pleurs.

Entre tes bras, impatient Roger,
Pipé du fard de magicque cautelle,
Pour refroydir ta chaleur immortelle,
Au soyr bien tard Alcine vint loger.
Opiniatre à ton feu soulager,
Ore planant, ore nouant sus elle,
Dedans le gué d'une beaulté si belle,
Toute une nuit tu apris à nager.
En peu de temps, le gracieux Zephyre,
Heureusement empoupant ton navire,
Te fit surgir dans le port amoureux:
Mais quand ma nef de s'aborder est preste
Tousjours plus loing quelque horrible tempeste
La single en mer, tant je suis malheureux.

Je te hay, peuple, et m'en sert de tesmoing,
Le Loyr, Gastine, et les rives de Braye,
Et la Neuffaune, et l'humide saulaye,
Qui de Sabut borne l'extreme coin.
Quand je me perdz entre deux montz bien loing,
M'arraisonnant seul à l'heure j'essaye
De soulager la douleur de ma playe,
Qu'Amour encherne au plus vif de mon soing.
Là pas à pas, Dame, je rememore
Ton front, ta bouche, et les graces encore
De tes beaulx yeulx trop fidelles archers:
Puis figurant ta belle idoleifeinte
Dedans quelque eau, je sanglote une pleinte,
Qui fait gemir le plus dur des rochers.

Non la chaleur de la terre, qui fume
Béant de soif au creux de son profond,
Non l'Avantchien, qui tarit jusqu'au fond
Les tiedes eaux, qu'ardent de soif il hume:
Non ce flambeau qui tout ce monde allume
D'un bluëtter qui lentement se fond,
Bref ny l'esté, ny ses flammes ne font
Ce chault brazier qui m'embraize et consume.
Vos chastes feux, espriz de vos beaulx yeux,
Vos doulx esclairs qui rechauffent les dieux,
Seulz de mon feu eternizent la flamme:
Et soit Phebus attelé pour marcher
Devers le Cancre, ou bien devers l'Archer,
Vostre oeil me fait un esté dans mon ame.

Ny ce coral, qui double se compasse,
Sur meinte perle entée doublement,
Ny ceste bouche où vit fertillement
Un mont d'odeurs qui le Liban surpasse,
Ny ce bel or qui frisé s'entrelasse
En mille noudz mignardez gayement,
Ny ces oeilletz esgalez unyment
Au blanc des liz encharnez dans sa face,
Ny de ce front le beau ciel esclarci,
Ny le double arc de ce double sourci,
N'ont à la mort ma vie abandonnée:
Seulz voz beaulx yeulx où le certain archer,
Pour me tuer, d'aguet se vint cacher
Devant le soir finissent ma journée.

De toy, Paschal, il me plaist que j'escrive,
Qui de bien loing le peuple abandonnant,
Vas du Arpin les tresors moyssonnant,
Le long des bordz où ta Garonne arrive.
Hault d'une langue eternellement vive,
Son cher Paschal Tolouse aille sonnant,
Paschal Paschal Garonne resonnant,
Rien que Paschal ne responde sa rive.
Si ton Durban, l'honneur de nostre temps,
Lit quelque foys ces vers par passetemps,
Di luy, Paschal (ainsi l'aspre secousse
Qui m'a fait cheoir, ne te puisse esmouvoir):
Ce pauvre Amant estoit digne d'avoir
Une maistresse ou moins belle, ou plus doulce.

Dy l'un des deux, sans tant me desguiser
Le peu d'amour que ton semblant me porte:
Je ne scauroy, veu ma peine si forte,
Tant lamener ne tant petrarquiser.
Si tu le veulx, que sert de refuser
Ce doulx present dont l'espoir me conforte?
Si non, pourquoy, d'une esperance morte
Pais tu ma vie affin de l'abuser?
L'un de tes yeulx dans les enfers me ruë,
L'aultre à l'envy tour à tour s'esvertue
De me rejoindre en paradis encor:
Ainsi tes yeulx pour causer mon renaistre,
Et puis ma mort, sans cesse me font estre
Ore un Pollux, et ores un Castor.

L'an mil cinq cent contant quarante et six,
Dans ses cheveux une beaulté cruëlle,
(Ne sçay quel plus, las, ou cruelle ou belle)
Lia mon cuoeur de ses graces épris.
Lors je pensoy, comme sot mal appris,
Né pour souffrir une peine immortelle,
Que les crespons de leur blonde cautelle
Deux ou troys jours sans plus me tiendroyent pris:
L'an est passé, et l'autre commence ores
Où je me voy plus que devant encores
Pris dans leurs retz: et quand parfoys la mort.
Veult delacer le lien de ma peine,
Amour tousjours pour l'ennouer plus fort,
Oingt ma douleur d'une esperance vaine

A toy chaque an j'ordonne un sacrifice
Fidelle coing, où tremblant et poureux,
Je descouvry le travail langoureux,
Que j'enduroy, Dame, en vostre service.
Un coing vrayment, plus seur ne plus propice
A deceler un tourment amoureux,
N'est point dans Cypre, ou dans les plus heureux
Vergers de Gnide, Amathonte, ou d'Eryce.
Eussé-je l'or d'un peuple ambicieux,
Tu toucherois, nouveau temple, les cieux,
Elabouré d'une merveille grande:
Et là dressant à ma Nymphe un autel,
Sur les pilliers de son nom immortel,
J'appenderoy mon ame pour offrande.

Le pensement, qui me fait devenir
Haultain et brave, est si doulx que mon ame
Desja desja impuissante, se pasme,
Yvre du bien qui me doibt avenir.
Sans mourir donq, pourray-je soustenir
Le doulx combat, que me garde Madame,
Puis qu'un penser si brusquement l'entame,
Du seul plaisir d'un si doulx souvenir?
Helas, Venus, que l'escume féconde,
Non loing de Cypre, enfanta dessus l'onde,
Si de fortune en ce combat je meurs,
Reçoy ma vie, o deesse, et la guide
Parmy l'odeur de tes plus belles fleurs,
Dans les vergers du paradis de Gnide.

Quand en songeant ma follastre j'acolle,
Laissant mes flancz sus les siens s'allonger,
Et que d'un bransle habillement leger,
En sa moytié ma moytié je recolle:
Amour adonq si follement m'affolle,
Qu'un tel abus je ne vouldroy changer,
Non au butin d'un rivage estranger,
Non au sablon qui jaunoye en Pactole.
Mon dieu, quel heur, et quel contentement,
M'a fait sentir ce faux recollement,
Changeant ma vie en cent metamorphoses:
Combien de fois doulcement irrité,
Suis-je ore mort, ore resuscité,
Parmy l'odeur de mile et mile roses?

O de Nepenthe, et de lyesse pleine,
Chambrette heureuse, où deux heureux flambeaux,
Les plus ardentz du ciel, et les plus beaulx,
Me font escorte apres si longue peine.
Or je pardonne à la mer inhumaine,
Aux flotz, aux ventz, la traison de mes maulx,
Puis que par tant et par tant de travaulx,
Une main doulce à si doulx port me meine.
Adieu tourmente, à dieu naufrage, à dieu,
Vous flotz cruelz, ayeux du petit Dieu,
Qui dans mon sang a sa flesche souillée:
Ores encré dedans le sein du port,
Par voeu promis, j'appen dessus le bord
Aux dieux marins ma despouille mouillée

Je parangonne à ta jeune beaulté,
Qui tousjours dure en son printemps nouvelle,
Ce moys d'Avril, qui ses fleurs renouvelle,
En sa plus gaye et verte nouveaulté.
Loing devant toy fuyra la cruaulté,
Devant luy fuit la saison plus cruelle.
Il est tout beau, ta face est toute belle,
Ferme est son cours, ferme est ta loyaulté.
Il peint les champs de dix mille couleurs,
Tu peins mes vers d'un long esmail de fleurs.
D'un doulx zephyre il fait onder les plaines,
Et toy mon cuoeur d'un souspir larmoyant.
D'un beau crystal son front est rousoyant,
Tu fais sortir de mes yeulx deux fontaines.

Ce ne sont qu'haims, qu'amorces et qu'appastz,
De son bel oeil qui m'alesche en sa nasse,
Soyt qu'elle rie, ou soyt qu'elle compasse
Au son du Luth le nombre de ses pas.
Une mynuit tant de flambeaux n'a pas,
Ny tant de sable en Euripe ne passe,
Que de beaultez embellissent sa grace,
Pour qui j'endure un millier de trespaz.
Mais le tourment, qui moyssonne ma vie,
Est si plaisant que je n'ay point envie
De m'eslongner de sa doulce langueur:
Ains face Amour, que mort encores j'aye
L'aigre doulceur de l'amoureuse playe,
Que deux beaulx yeulx m'encharnent dans le cuoeur.

Oeil, qui mes pleurs de tes rayons essuye',
Sourci, mais ciel des autres le greigneur,
Front estoylé, Trophée à mon Seigneur,
Qui dans ton jour ses despouilles étuye:
Gorge de marbre, où la beaulté s'appuye,
Col Albastrin emperlé de bonheur,
Tetin d'ivoyre où se niche l'honneur,
Sein dont l'espoyr mes travaulx desennuye:
Vous avez tant appasté mon desir,
Que pour souler la faim de son plaisir,
Et nuict et jour il fault qu'il vous revoye.
Comme un oyseau, quine peult sejourner,
Sans revoler, tourner, et retourner,
Aux bordz congneuz pour y trouver sa proye.

Haulse ton aisle, et d'un voler plus ample,
Forçant des ventz l'audace et le pouvoir,
Fay, Denisot, tes plumes esmouvoir,
Jusques au ciel où les dieux ont leur temple.
Là, d'oeil d'Argus, leurs deitez contemple,
Contemple aussi leur grace, et leur sçavoir,
Et pour ma Dame au parfait concevoir,
Sur les plus beaulx fantastique un exemple.
Moissonne apres le teint de mille fleurs,
Et les detrampe en l'argent de mes pleurs,
Que tiedement hors de mon chef je ruë:
Puis attachant ton esprit et tes yeulx
Dans le patron desrobé sur les dieux,
Pein, Denisot, la beaulté qui me tuë.

Ville de Bloys, le sejour de Madame,
Le nid des Roys et de ma voulonté,
Où je suis pris, où je suis surmonté,
Par un oeil brun qui m'oultreperce l'ame:
Sus le plus hault de sa divine flamme,
Pres de l'honneur, en grave magesté,
Reveremment se sied la chasteté,
Qui tout bon cuoeur de ses vertuz enflamme.
Se loge Amour dans tes murs pour jamais,
Et son carquoys, et son arc desormais
Pendent en toy, comme autel de sa gloire:
Puisse il tousjours soubz ses plumes couver
Ton chef royal, et nud tousjours laver
Le sien crespu dans l'argent de ton Loyre.

Heureuse fut l'estoille fortunée,
Qui d'un bon oeil ma maistresse apperceut:
Heureux le bers, et la main qui la sceut
Emmailloter alors qu'elle fut née.
Heureuse fut la mammelle emmannée,
De qui le laict premier elle receut,
Et bienheureux le ventre, qui conceut
Si grand beaulté de si grandz dons ornée.
Heureux les champs qui eurent cest honneur
De la voir naistre, et de qui le bon heur
L'Inde et l'Egypte heureusement excelle.
Heureux le filz dont grosse elle sera,
Mais plus heureux celuy qui la fera
Et femme et mere, en lieu d'une pucelle.

L'astre ascendant, soubz qui je pris naissance,
De son regard ne maistrisoyt les cieux;
Quand je nasquis il coula dans tes yeulx,
Futurs tyrans de mon obeissance.
Mon tout, mon bien, mon heur, ma cognoissance,
Vint de ses raiz: car pour nous lier mieulx,
Tant nous unit son feu presagieux,
Que de nous deux il ne fit qu'une essence,
En toy je suis, et tu es dedans moy,
En moy tu vis, et je vis dedans toy:
Ainsi noz toutz ne font qu'un petit monde.
Sans vivre en toy je tomberoy là bas:
La Salemandre, en ce point, ne vit pas
Perdant sa flamme, et le Daulphin son onde.

De ton poil d'or en tressés blondissant,
Amour ourdit de son arc la ficelle,
Il me tira de ta vive estincelle,
Le doulx fier traict, qui me tient languissant.
Du premier coup j'eusse esté perissant,
Sans l'autre coup d'une flesche nouvelle,
Qui mon ulcere en santé renouvelle,
Et par son coup le coup va guarissant.
Ainsi jadis sur la pouldre Troyenne
Du souldard Grec la hache pelienne,
Du Mysien mit la douleur à fin:
Ainsi le trait que ton bel oeil me ruë,
D'un mesme coup me garit et me tuë.
Hé, quelle Parque a filé mon destin!

Ce ris plus doulx que l'oeuvre d'une abeille,
Ces doubles liz doublement argentez,
Ces diamantz à double ranc plantez
Dans le coral de sa bouche vermeille,
Ce doulx parler qui les mourantz esveille,
Ce chant qui tient mes soucis enchantez,
Et ces deux cieulx sur deux astres antez,
De ma Deesse annoncent la merveille.
Du beau jardin de son printemps riant,
Naist un parfum, qui mesme l'orient
Embasmeroit de ses doulces aleines.
Et de là sort le charme d'une voix,
Qui touts raviz fait sauteler les boys,
Planer les montz, et montaigner les plaines.

Dieux, si là hault s'enthrosne la pitié,
En ma faveur ores, ores, qu'on jette
Du feu vangeur la meurtriere sagette,
Pour d'un mauvais punir la mauvaistié,
Qui seul m'espie, et seul mon amitié
Va detraquant, lors que la nuict segrette,
Et mon ardeur honteusement discrette,
Guident mes pas où m'attent ma Moytié.
Accablez, Dieux, d'une juste tempeste
L'oeil espion de sa parjure teste,
Dont le regard toutes les nuictz me suit:
Ou luy donnez l'aveugle destinée
Qui aveugla le malheureux Phinée,
Pour ne veoir rien qu'une eternelle nuict.

J'iray tousjours et resvant et songeant
En la doulce heure, où je vy l'angelette,
Qui d'esperance et de crainte m'alaitte,
Et dans ses yeulx mes destins va logeant.
Quel or ondé en tresses s'allongeant
Frapoit ce jour sa gorge nouvelette,
Et sus son col, ainsi qu'une ondelette
Flotte aux zephyrs, au vent alloit nageant?
Ce n'estoit point une mortelle femme,
Que je vis lors, ny de mortelle dame
Elle n'avoit ny le front ny les yeulx:
Donques, mon cuoeur, ce ne fut chose estrange
Si je fu pris: c'estoyt vrayment un Ange
Qui pour nous prendre estoit vollé des cieulx.

Espovanté je cherche une fontaine
Pour expier un horrible songer,
Qui toute nuict ne m'a faict que ronger
L'ame effroyée au travail de ma peine.
Il me sembloyt que ma doulce inhumaine
Crioit, Amy sauve moy du danger,
Auquel par force un larron estranger
Par les forestz prisonniere m'emmeine.
Lors en sursault, où me guidoit la voix,
Le fer au poing je brossay dans le boys,
Mais en courant apres la desrobée,
Du larron mesme assallir me suis veu,
Qui me perçant le cuoeur de mon espée
M'a fait tomber dans un torrent de feu.

TITRE

Las, je n'eusse jamais pensé
Veu les ennuiz de ma langueur,
Que tu m'eusses recompensé
D'une si cruelle rigueur:
Mais puis qu'Amour me chasse à tort,
Ma seule alegence est la mort.

Si fortuné j'eusse apperçu
Quand je te vy premierement,
Le mal que j'ai depuis receu
Pour te servir loyalement:
Mon cuoeur qui franc avoyt vescu,
N'eust pas esté pris ne vaincu.

Mais la doulceur de tes beaulx yeulx,
Cent fois asseura mon debvoir,
De me donner encore mieulx
Que les miens n'esperoient avoyr:
La vaine attente d'un tel bien
A transformé mon aise en rien.

Si tost que je vy ta beaulté,
Je me sentis naistre un desir
D'assubjetir ma loyaulté
Soubz l'empire de ton plaisir,
Et des ce jour l'amoureux trait
Au cuoeur m'engrava ton pourtrait.

Ce fut, Dame, ton bel acueil,
Qui pour me rendre serviteur,
M'ouvrit par la clef de ton oeil
Le paradis de ta grandeur,
Que ta saincte perfection
Peignit dans mon affection.

Et lors pour hostage de moy
Desja profondement blessé,
Mon cuoeur plain de loyale foy
En garde à tes yeulx je laissé:
Et fus bien aise de l'offrir,
Pour le veoyr doulcement soufrir.

Bien qu'il endure jours et nuictz
Mainte amoureuse aversité,
Le plus cruel de ses ennuiz
Luy semble une felicité:
Et ne sçauroit jamais vouloyr
Qu'autre amour le face douloyr.

Un grand rocher qui a le dos
Et les piedz toujours oultragez
Ore des vens, ore des flos
En leurs tempestes enragez,
N'est point si ferme que mon cuoeur
Contre le choc de ta rigueur.

Car luy de plus en plus aymant
Ta grace, et ton honnesteté,
Semble au pourtrait d'un diamant,
Qui pour garder sa fermeté,
Se rompt plus tost soubz le marteau,
Que se voyr tailler de nouveau.

Aussi ne l'or qui peult tenter,
Ny autre grace, ny maintien,
Ne scauroient dans mon cuoeur enter
Un autre portrait que le tien,
Et plus tost il mourroit d'ennuy
Que d'en soufrir une autre en luy.

Il ne fault point pour empescher
Qu'une autre dame en ayt sa part,
L'environner d'un grand rocher,
Ou d'une fosse, ou d'un rempart,
Amour te l'a si bien conquis
Que plus il ne peult estre aquis.

Chanson, les estoilles seront
La nuict sans les cieulx allumer,
Et plus tost les ventz cesseront
De tempester dessus la mer,
Que l'orgueil de sa cruaulté
Puisse esbranler ma loyaulté.

TITRE

Un voyle obscur par l'orizon espars
Troubloyt le ciel d'une humeur survenue,
Et l'air crevé d'une graisle menue
Frappoyt à bonds les champz de toutes partz:
Desja Vulcan les bras de ses souldardz
Hastoyt despit à leur forge cognue,
Et Juppiter dans le creux d'une nue
Armoyt sa main de l'esclair de ses dardz:
Quand ma Nymphette en simple verdugade
Cueillant des fleurs, des raiz de son oeillade
Essuya l'air grelleux et pluvieux,
Des ventz sortiz remprisonna les tropes,
Et ralenta les marteaux des Cyclopes,
Et de Jupin rasserena les yeulx.

En aultre part les deux flambeaux de celle
Qui m'esclairoyt sont allez faire jour,
Voyre un midi, qui d'un stable sejour,
Sans annuiter dans les cuoeurs estincelle.
Et que ne sont et d'une et d'une aultre aille
Mes deux coustez emplumez alentour?
Hault par le ciel soubz l'escorte d'Amour
Je volleroy comme un Cygne, aupres d'elle.
De ses deux raiz ayant percé le flanc,
J'empourpreroy mes plumes dans mon sang
Pour tesmoigner la peine que j'endure:
Et suis certain que ma triste langueur
Emouveroyt non seulement son cuoeur
De mes soupirs, mais une roche dure.

Si tu ne veulx les astres despiter
En ton malheur, ne metz point en arriere
L'humble souspir de mon humble priere:
La priere est fille de Juppiter.
Quiconque veult la priere eviter
Jamais n'acheve une jeunesse entiere,
Et voyt tousjours de son audace fiere
Jusqu'aux enfers l'orgueil precipiter.
Pour ce, orgueilleuse, eschape cest orage:
Mollis un peu le roc de ton courage
Aux longz souspirs de ma triste langueur:
Tousjours le ciel, tousjours l'eau n'est venteuse,
Tousjours ne doyt ta beaulté despiteuse
Contre ma playe endurcit sa rigueur.

Entre mes bras qu'ores ores n'arrive
Celle qui tient ma playe en sa verdeur,
Et ma pensée en gelante tiedeur,
Sur le tapis de ceste herbeuse rive?
Et que n'est elle une Nymphe native
De quelque boys? par l'ombreuse froydeur
Nouveau Sylvain j'allenteroys l'ardeur
Du feu qui m'ard d'une flamme trop vive.
Et pourquoy, Cieulx, l'arrest de vos destins
Ne m'a fait naistre un de ces Paladins
Qui seulz portoyent en crope les pucelles?
Et qui tastant, baizant, et devisant,
Loing de l'envie, et loing du mesdisant,
Dieux, par les boys vivoyent avecques elles?

Que tout par tout dorenavant se mue:
Soyt desormais Amour soulé de pleurs
Des chesnes durs puissent naistre les fleurs,
Au choc des ventz l'eau ne soyt plus esmue,
Du cuoeur des rocz le miel degoute et sue,
Soyent du printemps semblables les couleurs,
L'esté soyt froid, l'hyver plein de chaleurs,
De foy la terre en toutz endroytz soyt nue:
Tout soyt changé, puisque le noud si fort
Qui m'estraignoyt, et que la seule mort
Devoyt couper, ma Dame veult deffaire.
Pourquoy d'Amour mesprises tu la loy?
Pourquoy fais tu ce qui ne se peult faire?
Pourquoy romps tu si faulsement ta foy?

Lune à l'oeil brun, la dame aux noyrs chevaulx
Qui çà qui là, qui hault qui bas te tournent,
Et de retours, qui jamais ne sejournent,
Traisnent ton char eternel en travaux:
A tes desseings les miens ne sont esgaux,
Car les amours qui ton cuoeur epoinçonnent,
Et ceulx aussi qui mon cuoeur aiguillonnent,
Divers souhaitz desirent à leurs maulx.
Toy mignotant ton dormeur de Latmie,
Tu vouldroys bien qu'une course endormie
Emblast le train de ton char qui s'enfuit:
Mais moy qu'Amour toute la nuit devore,
Las, des le soyr je souhaite l'Aurore,
Pour voyr le jour, que me celoyt ta nuit.

Une diverse amoureuse langueur,
Sans se meurir dans mon ame verdoye,
Dedans mes yeulx une fontaine ondoye,
Un Montgibel s'enflamme dans mon cuoeur.
L'un de son feu, l'autre de sa liqueur,
Ore me gele, et ore me fouldroye,
Et l'un et l'autre à son tour me guerroye,
Sans que l'un soyt dessus l'autre vainqueur.
Fais Amour fay, qu'un des deux ayt la place,
Ou le seul feu, ou bien la seule glace,
Et par l'un d'eux metz fin à ce debat:
J'ay seigneur j'ay, j'ay de mourir envie,
Mais deux venins n'etouffent point la vie
Tandis que l'un à l'autre se combat.

Puis que cet oeil qui fidelement baille
Ses loix aux miens, sur les miens plus ne luict,
L'obscur m'est jour, le jour m'est une nuict,
Tant son absence asprement me travaille.
Le lit me semble un dur camp de bataille,
Rien ne me plaist, toute chose me nuit,
Et ce penser, qui me suit et resuit,
Presse mon cuoeur plus fort qu'une tenaille.
Ja prez du Loyr entre cent mille fleurs
Soullé d'ennuiz, de regretz et de pleurs,
J'eusse mis fin à mon angoysse forte,
Sans quelque dieu, qui mon oeil va tournant
Vers le païs où tu es sejournant,
Dont le bel air sans plus me reconforte.

Comme le chault ou dedans Erymanthe,
Ou sus Rhodope ou sus un autre mont,
En beau crystal le blanc des neiges fond
Par sa tiedeur lentement vehemente:
Ainsi tes yeulx
Qui cire et neige à leur regard me font,
Touchans les miens ja distillez les ont
En un ruisseau, qui de mes pleurs s'augmente.
Herbes ne fleurs ne sejournent aupres,
Ains des Soucis, des Ifz, et des Cypres,
Ny d'un verd gay sa rive n'est point pleine.
Les autres eaux par les prez vont roulant,
Mais ceste ci par mon sein va coulant,
Qui nuict et jour bruit et rebruit ma peine.

De soingz mordentz et de soucis divers,
Soyt sans repos ta paupiere eveillée,
Ta levre soyt d'un noyr venin mouillée,
Tes cheveulx soyent de viperes couvers.
Du sang infait de ces groz lezards vers
Soyt ta poictrine et ta gorge souillée,
Et d'une oeillade obliquement rouillée
Tant que vouldras guigne moy de travers.
Tousjours au ciel je leveray la teste,
Et d'un escrit qui bruit comme tempeste
Je foudroyray de tes Monstres l'effort:
Autant de foys que tu seras leur guide
Pour m'assaillir dans le seur de mon fort;
Autant de foys me sentiras Alcide.

De ceste doulce et fielleuse pasture,
Dont le surnom s'appelle trop aymer,
Qui m'est et sucre, et riagas amer,
Sans me souler je pren ma nourriture.
Car ce bel oeil, qui force ma nature,
D'un si long jeun m'a tant faict epasmer,
Que je ne puis ma faim desaffamer,
Qu'au seul regard d'une vaine peinture.
Plus je la voy, moins souler je m'en puis,
Un vray Narcisse en misere je suis:
Hé qu'Amour est une cruelle chose!
Je cognoy bien qu'il me fera mourir,
Et si ne puis ma douleur secourir,
Tant j'ay sa peste en mes veines enclose.

Que laschement vous me trompez, mes yeulx,
Enamourez d'une figure vaine:
O nouveaulté d'une cruelle peine,
O fier destin, ô malice des cieulx.
Fault il que moy de moymesme envieux,
Pour aymer trop les eaux d'une fontaine,
Je brusle apres une image incertaine,
Qui pour ma mort m'accompaigne en toutz lieux?
Et quoy fault il que le vain de ma face,
De membre à membre amenuiser me face,
Comme une cire aux raiz de la chaleur?
Ainsi pleuroyt l'amoureux Cephiside,
Quand il sentit dessus le bord humide,
De son beau sang naistre une belle fleur.

En ma douleur, las chetif, je me plais,
Soyt quand la nuict les feux du ciel augmente,
Ou quand l'Aurore enjonche d'Amaranthe
Le jour meslé d'un long fleurage espais.
D'un joyeux dueil sans faim je me repais:
En quelque part où seulet je m'absente,
Devant mes yeulx je voy tousjours presente,
Celle qui cause et ma guerre, et ma paix.
Pour l'aymer trop egalement j'endure
Ore un plaisir, ore une peine dure,
Qui d'ordre egal viennent mon cuoeur saisir:
Et d'un tel miel mon absynthe est si pleine,
Qu'autant me plaist le plaisir que la peine,
La peine autant comme fait le plaisir.

Or que Juppin epoint de sa semence,
Hume à longz traitz les feux accoustumez,
Et que du chault de ses rains allumez,
L'humide sein de Junon ensemence:
Or que la mer, or que la vehemence
Des ventz fait place aux grandz vaisseaux armez,
Et que l'oyseau parmy les boys ramez
Du Thracien les tançons recommence:
Or que les prez, et ore que les fleurs,
De mille et mille et de mille couleurs,
Peignent le sein de la terre si gaye,
Seul, et pensif, aux rochers plus segretz,
D'un cuoeur muét je conte mes regretz,
Et par les boys je voys celant ma playe.

Ayant par mort mon cuoeur desalié
De son subject, et l'estincele esteinte
J'alloy chantant, et la chorde desceinte,
Qui si long temps m'avoyt ars, et lié
Puis je disoy, Et quelle aultre moytié,
Apres la mort de ma moytié si saincte,
D'un nouveau feu, et d'une neuve estrainte,
Ardra, noura ma seconde amitié?
Quand je senti le plus froid de mon ame
Se rembraser d'une nouvelle flamme,
Encordelée es retz Idaliens:
Amour reveult pour eschauffer ma glace,
Qu'aultre oeil me brusle, et qu'aultre main m'enlasse,
O flamme heureuse, o plus qu'heureux liens.

Puissé-je avoir ceste Fére aussi vive
Entre mes bras, qu'elle est vive en mon cuoeur:
Un seul moment gariroit ma langueur,
Et ma douleur feroit aller à rive.
Plus elle court, et plus elle est fuytive,
Par le sentier d'audace, et de rigueur,
Plus je me lasse, et recreu de vigueur,
Je marche apres d'une jambe tardive.
Au moins escoute et rallente tes paz:
Comme veneur je ne te poursuy pas,
Ou comme archer qui blesse à l'impourveue:
Mais comme amy piteusement touché
Du fer cruel, qu'Amour m'a decoché,
Faisant un trait des beaulx raiz de ta veue.

Contre le ciel mon cuoeur estoit rebelle,
Quand le destin, que forçer je ne puis
Me traisna voyr la Dame à qui je suis,
Ains que vestir ceste escorce nouvelle.
Un chaud adonq de moelle en moëlle,
De nerfz en nerfz, de conduitz en conduitz,
Vint à mon cuoeur, dont j'ay vescu depuis,
Or en plaisir, or en peine cruelle.
Si qu'en voyant ses beaultez, et combien
Elle est divine, il me resouvint bien
L'avoir jadis en paradis laissée;
Car des le jour que j'en refu blessé,
Soit pres ou loing, je n'ay jamais cessé
De l'adorer de fait, ou de pensée.

Voyci le bois, que ma sainte Angelette
Sus le printemps anime de son chant.
Voyci les fleurs que son pied va marchant,
Lors que pensive elle s'esbat seullette.
Iö voici la prée verdelette,
Qui prend vigueur de sa main la touchant,
Quand pas à pas pillarde va cherchant
Le bel esmail de l'herbe nouvelette.
Ici chanter, là pleurer je la vy,
Ici soubrire, et là je fus ravy
De ses beaulx yeulx par lesquelz je desvie:
Ici s'asseoir, là je la vi dancer:
Sus le mestier d'un si vague penser
Amour ourdit les trames de ma vie.

Saincte Gastine, heureuse secretaire
De mes ennuis, qui respons en ton bois,
Ores en haulte, ores en basse voix,
Aux longz souspirs que mon cuoeur ne peult taire:
Loyr, qui refrains la course voulontaire
Du plus courant de tes flotz vandomoys,
Quand acuser ceste beaulté tu m'ois,
De qui tousjours je m'affame et m'altere:
Si dextrement l'augure j'ay receu,
Et si mon oeil ne fut hyer deceu
Des doulx regardz de ma doulce Thalie,
Dorenavant poete me ferez,
Et par la France appellez vous serez,
L'un mon laurier, l'aultre ma Castalie.

En ce pandant que tu frappes au but
De la vertu, qui n'a point sa seconde,
Et qu'à longz traitz tu t'enyvres de l'onde
Que l'Ascrean entre les Muses but,
Ici, Bayf, où le mont de Sabut
Charge de vins son espaulle féconde,
Pensif je voy la fuite vagabonde
Du Loyr qui traisne à la mer son tribut.
Ores un antre, or un desert sauvage,
Ore me plaist le segret d'un rivage,
Pour essayer de tromper mon ennuy:
Mais quelque horreur de forest qui me tienne,
Faire ne puis qu'Amour tousjours ne vienne,
Parlant à moy, et moy tousjours à luy.

Quel bien auray-je apres avoir esté
Si longuement privé des yeulx de celle,
Qui le Soleil de leur vive estincelle
Rendroyent honteux au plus beau jour d'Esté?
Et quel plaisir, voyant le ciel vousté
De ce beau front, qui les beaultez recelle,
Et ce col blanc, qui de blancheur excelle
Un mont de laict sus le jonc cailloté?
Comme du Grec la troppe errante et sotte,
Afriandée aux doulceurs de la Lote,
Sans plus partir vouloyent là séjourner:
Ainsi j'ay peur, que ma trop friande ame,
R'affriandée aux doulceurs de Madame
Ne veille plus dedans moy retourner.

Puis que je n'ay pour faire ma retraitte.
Du Labyrinth qui me va seduysant,
Comme Thesée, un filet conduysant
Mes paz doubteux dans les erreurs de Crete:
Eussé-je au moins une poinctrine faicte,
Ou de crystal, ou de verre luysant,
Lors tu serois dedans mon cuoeur lisant,
De quelle foy mon amour est parfaite.
Si tu sçavois de quelle affection
Je suis captif de ta perfection,
La mort seroit un confort à ma plainte:
Et lors peult-estre esprise de pitié,
Tu pousserois sur ma despouille esteinte,
Quelque souspir de tardive amitié.

Hà, Belacueil, que ta doulce parolle
Vint traistrement ma jeunesse offenser
Quand au premier tu l'amenas dancer,
Dans le verger, l'amoureuse carolle.
Amour adonq me mit à son escolle,
Ayant pour maistre un peu sage penser,
Qui des le jour me mena commencer
Le chapelet de la danse plus folle.
Depuis cinq ans dedans ce beau verger,
Je voys balant avecque faulx danger,
Soubz la chanson d'Allegez moy Madame
Le tabourin se nommoit fol plaisir,
La fluste erreur, le rebec vain desir,
Et les cinq pas la perte de mon ame.

En escrimant un Démon m'eslança
Le mousse fil d'une arme rabatue,
Qui de sa pointe aux aultres non pointue,
Jusques à l'os le coulde m'offença.
Ja tout le bras à seigner commença,
Quand par pitié la beaulté qui me tue,
De l'estancher soigneuse s'evertuë,
Et de ses doigtz ma playe elle pança.
Las, di-je lors, si tu as quelque envie
De soulager les playes de ma vie,
Et luy donner sa premiere vigueur,
Non ceste ci, mais de ta pitié sonde
L'aspre tourment d'une aultre plus profonde,
Que vergongneux je cele dans mon cuoeur.

Tousjours des bois la syme n'est chargée,
Soubz les toysons d'un hyver éternel,
Tousjours des Dieux le fouldre criminel
Ne darde en bas sa menace enragée.
Tousjours les ventz, tousjours la mer d'Egée
Ne gronde pas d'un orage cruel:
Mais de la dent d'un soing continuel,
Tousjours tousjours ma vie est oultragée.
Plus je me force à le vouloir tuer,
Plus il renaist pour mieux s'esvertuer
De féconder une guerre en moymesme.
O fort Thebain, si ta serve vertu
Avoit encor ce monstre combatu,
Ce seroit bien de tes faitz le treiziesme.

Je veus brusler pour m'en voler aux cieux,
Tout l'imparfait de ceste escorce humaine,
M'eternisant, comme le filz d'Alcméne,
Qui tout en feu s'assit entre les Dieux.
Ja mon esprit chatouillé de son mieux,
Dedans ma chair, rebelle se promeine,
Et ja le bois de sa victime ameine
Pour s'enflammer aux rayons de tes yeulx.
O sainct brazier, ô feu chastement beau,
Las, brusle moy d'un si chaste flambeau
Qu'abandonnant ma despouille cognue,
Nét, libre, et nud, je vole d'un plein sault,
Oultre le ciel, pour adorer là hault
L'aultre beaulté dont la tienne est venue.

Ce fol penser pour s'en voler plus hault,
Apres le bien que haultain je desire,
S'est emplumé d'ailles joinctes de cire,
Propres à fondre aux raiz du premier chault.
Luy fait oyseau, dispost de sault en sault,
Poursuit en vain l'object de son martire,
Et toy, qui peux, et luy doys contredire,
Tu le vois bien, Raison, et ne t'en chault.
Soubz la clarté d'une estoile si belle,
Cesse, penser, de hazarder ton aisle,
Ains que te voir en bruslant deplumer:
Car pour estaindre une ardeur si cuizante,
L'eau de mes yeulx ne seroit suffisante,
Ny suffisants toutz les flotz de la mer.

Or que le ciel, or que la terre est pleine
De glaz, de graille esparse en tous endrois,
Et que l'horreur des plus frigoreux mois
Fait herisser les cheveux de la plaine,
Or que le vent, qui mutin se promeine,
Rompt les rochers, et desplante les bois,
Et que la mer redoublant ses abois,
Contre les bordz sa plus grand rage ameine,
Amour me brusle, et l'hyver froidureux,
Qui gele tout, de mon feu chaleureux
Ne gele point l'ardeur, qui tousjours dure:
Voyez, Amantz, comme je suis traitté,
Je meurs de froid au plus chault de l'Esté,
Et de chaleur au cuoeur de la froidure.

Je ne suis point, Muses, acoustumé
De voir la nuict vostre dance sacrée:
Je n'ay point beu dedans l'onde d'Ascrée,
Fille du pied du cheval emplumé.
De tes beaulx raiz chastement allumé
Je fu poëte: et si ma voix recrée,
Et si ma lyre, ou si ma rime agrée,
Ton oeil en soit, non Parnase, estimé.
Certes le ciel te debvoit à la France,
Quand le Thuscan, et Sorgue, et sa Florence,
Et son Laurier engrava dans les cieux:
Ore trop tard beaulté plus que divine,
Tu vois nostre âge, helas, qui n'est pas digne
Tant seulement de parler de tes yeulx.

Ny les desdaingz d'une Nymphe si belle,
Ny le plaisir de me fondre en langueur,
Ny la fierté de sa doulce rigueur,
Ny contre amour sa chasteté rebelle,
Ny le penser de trop penser en elle,
Ny de mes yeulx la fatale liqueur,
Ny mes souspirs messagers de mon cuoeur,
Ny de ma flamme une ardeur eternelle,
Ny le desir qui me lime et me mord,
Ny voir escrite en ma face la mort,
Ny les erreurs d'une longue complainte,
Ne briseront mon cuoeur de diamant,
Que sa beaulté n'y soit tousjours emprainte,
Belle fin fait qui meurt en bien aymant.

Dedans le lit où mal sain je repose,
Presque en langueur Madame trespassa
Au moys de Juin, quand la fiebvre effaça
Son teint d'oeilletz, et ses lévres de rose
Une vapeur avec sa fiebvre esclose,
Entre les draps son venin delaissa,
Qui par destin, diverse me blessa
D'une autre fiebvre en mes veines enclose.
L'un apres l'autre elle avoyt froyd et chault,
Le froyd, le chault jamais ne me default,
Et quand l'un croyst l'autre ne diminue:
L'aspre tourment tousjours ne la tentoyt,
De deux jours l'un sa fiebvre s'allentoyt,
Las, mais la mienne est tousjours continue.

O traitz fichez dans le but de mon ame,
O folle emprise, ô pensers repensez,
O vainement mes jeunes ans passez,
O miel, ô fiel, dont me repaist Madame,
O chault, ô froyd, quilm'englace et m'enflamme,
O promptz desirs d'esperance cassez,
O doulce erreur, ô paz en vain trassez,
O montz, ô rocz, que ma douleur entame,
O terre, ô mer, chaos, destins et cieulx,
O nuit; ô jour, ô Manes stygieux,
O fiere ardeur, ô passion trop forte:
O vous Démons, et vous divins Espritz,
Si quelque amour quelque foys vous a pris,
Voyez pour dieu quelle peine je porte.

Las, force m'est qu'en brullant je me taise,
Car d'autant plus qu'esteindre je me veux,
Plus le desir me r'allume les feux,
Qui languissoyent desoubz la morte braize
Si suis-je heureux (et cela me rapaize)
De plus soufrir que soufrir je ne peulx,
Et d'endurer le mal dont je me deulx,
Je me deulx, non, mais dont je suis bien aise.
Par ce doulx mal j'adoray la beaulté,
Qui me liant d'une humble cruaulté
Me desnoua les liens d'ignorance.
Par luy me vint ce vertueux penser,
Qui jusqu'au ciel fit mon cuoeur eslancer,
Aillé de foy, d'amour et d'esperance.

Amour et Mars sont presque d'une sorte,
L'un en plein jour, l'autre combat de nuict,
L'un aux rivaux, l'autre aux gensdarmes nuit,
L'un rompt un huis, l'autre rompt une porte.
L'un finement trompe une ville forte,
L'autre coyment une garde seduict:
L'un un butin, l'autre le gaing poursuit,
L'un deshonneur, l'autre dommage apporte.
L'un couche à terre, et l'autre gist souvent
Devant un huis à la froydeur du vent:
L'un boyt meinte eau, l'autre boyt meinte larme.
Mars va tout seul, les Amours vont touts seulz:
Qui vouldra donc ne languir paresseux,
Soyt l'un ou l'autre, amoureux ou gendarme.

Jamais au cuoeur ne sera que je n'aye,
Soyt que je tombe en l'obly du cercueil,
Le souvenir du favorable acueil,
Qui regarit et rengregea ma playe.
Tant ceste là, pour qui cent mortz j'essaye,
Me saluant d'un petit riz de l'oeil,
Si doulcement satisfait à mon dueil,
Qu'un seul regard les interestz m'en paye.
Si donc le bien d'un esperé bon jour,
Plein de caresse, apres un long sejour,
En cent nectars peult enyvrer mon ame,
Quel paradis m'apporteront les nuictz,
Où se perdra le rien de mes ennuiz,
Evanouy dans le sein de Madame?

Au cuoeur d'un val, où deux ombrages sont,
Dans un destour, de loing j'avisay celle,
Dont la beaulté dedans mon cuoeur se cele,
Et les douleurs m'apparoyssent au front.
Des boys toffuz voyant le lieu profond,
J'armay mon cuoeur d'asseurance nouvelle,
Pour luy chanter les maulx que j'ay pour elle,
Et les tourmentz que ses beaulx yeulx me font.
En cent façons, desja, desja ma langue
Avantpensoyt les motz de sa harangue,
Ja soulageant de mes peines le faix,
Quand un Centaure envieux sur ma vie
L'ayant en crope au galop l'a ravie,
Me laissant seul, et mes criz imparfaitz.

Veufve maison des beaulx yeulx de Madame,
Qui pres et loing me paissent de douleur,
Je t'acompare à quelque pré sans fleur,
A quelque corps orfelin de son ame.
L'honneur du ciel n'est-ce pas ceste flamme
Qui donne aux dieux et lumiere et chaleur?
Ton ornement n'est ce pas la valeur
De son bel oeil, qui tout le monde enflamme?
Soyent tes buffetz chargez de masse d'or,
Et soyent tes flancz empeinturez encor
De mainte histoyre en filz d'or enlassée:
Cela, Maison, ne me peult resjouir,
Sans voyr en toy ceste Dame, et l'ouyr,
Que j'oy tousjours, et voy dans ma pensée.

Puis qu'aujourdhuy pour me donner confort,
De ses cheveulx ma Maistresse me donne,
D'avoyr receu, mon cuoeur, je te pardonne,
Mes ennemis au dedans de mon fort.
Non pas cheveux, mais un lien bien fort,
Qu'Amour me lasse, et que le ciel m'ordonne,
Où franchement captif je m'abandonne,
Serf volontaire, en volontaire effort.
D'un si beau crin le dieu que Déle honore,
Son col de laict blondement ne decore,
Ny les flambeaux du chef Egyptien,
Quand de leurs feux les astres se couronnent,
Maugré la nuict ne treluysent si bien,
Que ces cheveux qui mes bras environnent.

Je m'assuroy qu'au changement des cieulx
Cest an nouveau romproyt ma destinée,
Et que sa trace, en serpent retournée,
Adoulciroyt mon travail soucieux:
Mais plus qu'il volte en un rond pluvieux
Ses frontz lavez d'une humide journée,
Cela me dit qu'au cours de ceste année
Je pleuveray ma vie par les yeulx.
Las, toy qui es de moy la quinte essence,
De qui l'humeur sur la mienne a puissance,
Ou de tes yeulx serene mes douleurs,
Ou bien les miens alambique en fontaine,
Pour estoufer le plus vif de ma peine,
Dans le ruisseau, qui naistra de mes pleurs.

Seconde Aglaure, advienne que l'Envie
Rouille ton cuoeur traistrement indiscret,
D'avoyr osé publier le secret,
Qui bienheuroyt le bonheur de ma vie.
Fiere à ton col Tisiphone se lie,
Qui d'un remors, d'un soing et d'un regret,
Et d'un fouet, d'un serpent, et d'un trait,
Sans se lasser punisse ta folie.
En ma faveur ce vers injurieux
Suyve l'horreur du despit furieux,
Dont Archiloc aiguiza son ïambe:
Et mon courroux t'ourdisse le licol
Du fil meurtrier, que le meschant Lycambe,
Pour se saulver estraignit à son col.

En nul endroyt, comme a chanté Virgile,
La foy n'est seure, et me l'a fait scavoyr
Ton jeune cuoeur, mais vieil pour decevoyr,
Rompant la sienne infamement fragile.
Tu es vrayment et sotte, et mal habile,
D'assubjettir les cuoeurs à ton pouvoyr,
Jouet à vent, flot prompt à s'esmouvoyr,
Beaulté trop belle en ame trop mobile.
Helas, Amour, si tu as quelque foys
Haussé ton vol soubz le vent de ma voix,
Jamais mon cuoeur de son coeur ne racointes.
Puisse le ciel sur sa langue envoyer
Le plus aigu de sa fouldre à troys pointes
Pour le payment de son juste loyer.

Son chef est d'or, son front est un tableau
Où je voy peint le gaing de mon dommage,
Belle est sa main, qui me fait devant l'age,
Changer de teint, de cheveulx, et de peau.
Belle est sa bouche, et son soleil jumeau,
De neige et feu s'embellit son visage,
Pour qui Juppin reprendroyt le plumage,
Ore d'un Cygne, or le poyl d'un toreau.
Doulx est son ris, qui la Meduse mesme
Endurciroyt en quelque roche blesme,
Vangeant d'un coup cent mille cruaultez.
Mais tout ainsi que le Soleil efface
Les moindres feux: ainsi ma foy surpasse
Le plus parfaict de toutes ses beaultez.

Tousjours l'erreur, qui seduit les Menades,
Ne deçoyt pas leurs espritz estonnez,
Tousjours au son des cornetz entonnez,
Les mons Troyens ne foulent de gambades.
Tousjours le Dieu des vineuses Thyades,
N'affolle pas leurs cuoeurs epoinçonnez,
Et quelque foys leurs cerveaux forcenez
Cessent leur rage et ne sont plus malades.
Le Corybente a quelquefoys repos,
Et le Curete aux piedz armez dispos,
Ne sent tousjours le Tan de sa deesse:
Mais la fureur de celle qui me joint,
En patience une heure ne me laisse
Et de ses yeulx tousjours le cuoeur me point.

Bien que les champz, les fleuves et les lieux,
Les montz, les boys, que j'ay laissez derriere,
Me tiennent loing de ma doulce guerriere,
Astre fatal d'où s'ecoule mon mieux:
Quelque Demon par le congé des cieulx,
Qui presidoyent à mon ardeur premiere,
Conduit tousjours d'une aisle coustumiere
Sa belle image au sejour de mes yeulx.
Toutes les nuictz, impatient de haste,
Entre mes bras je rembrasse et retaste
Son ondoyant en cent formes trompeur:
Mais quand il voyt que content je sommeille,
Mocquant mes braz il s'enfuit, et m'esveille,
Me laissant plein de vergogne et de peur.

Il faisoyt chault, et le somme coulant
Se distilloyt dans mon ame songearde,
Quand l'incertain d'une idole gaillarde,
Fut doulcement mon dormir affolant.
Panchant soubz moy son bel ivoyre blanc,
Et mitirant sa langue fretillarde,
Me baisotoyt d'une lévre mignarde,
Bouche sur bouche et le flanc sus le flanc.
Que de coral, que de liz, que de roses,
Ce me sembloyt, à pleines mains descloses,
Tastay-je lors entre deux manimentz?
Mon dieu mon dieu, de quelle doulce aleine,
De quelle odeur estoyt sa bouche pleine,
De quelz rubiz, et de quelz diamantz!

Ces flotz jumeaulx de laict bien espoissi,
Vont et revont par leur blanche valée,
Comme à son bord la marine salée,
Qui lente va, lente revient aussi.
Une distance entre eulx se fait, ainsi
Qu'entre deux montz une sente esgalée,
En toutz endroitz de neige, devalée,
Soubz un hyver doulcement adoulci.
Là deux rubiz hault eslevez rougissent,
Dont les rayons cest ivoyre finissent
De toutes partz unyment arondis:
Là tout honneur, là toute grace abonde:
Et la beaulté, si quelqu'une est au monde,
Vole au sejour de ce beau paradis.

Quelle langueur ce beau front deshonore?
Quel voile obscur embrunit ce flambeau?
Quelle palleur despourpre ce sein beau,
Qui per à per combat avec l'Aurore?
Dieu medecin, si en toy vit encore
L'antique feu du Thessale arbrisseau,
Las, pren pitié de ce teint damoyseau,
Et son lis palle en oeilletz recolore.
Et toy Barbu, fidelle gardien
Du temple assis au champ Rhagusien,
Deflamme aussi le tison de ma vie:
S'il vit, je vy, s'il meurt je ne suis riens:
Car tant son ame à la mienne est unie,
Que ses destins seront suyvis des miens.

D'un Ocëan qui nostre jour limite
Jusques à l'autre, on ne voit point de fleur,
Qui de beaulté, de grace et de valeur,
Puisse combatre au teint de Marguerite.
Si riche gemme en Orient eslite
Comme est son lustre affiné de bon heur,
N'emperla point de la Conche l'honneur
Où s'apparut Venus encore petite.
Le pourpre esclos du sang Adonien,
Le triste ai ai du Telamonien,
Ni des Indoys la gemmeuse largesse,
Ny toutz les biens d'un rivage estranger,
A leurs tresors ne sauroient eschanger
Le moindre honneur de sa double richesse.

Au plus profond de ma poytrine morte,
Sans me tuer une main je reçoy,
Qui me pillant entraine avecque soy
Mon cuoeur captif, que maistresse elle emporte.
Coustume inique, et de mauvaise sorte,
Malencontreuse et miserable loy,
Tant à grand tort, tant tu es contre moy,
Loy sans raison, miserablement forte.
Fault il que veuf, seul entre mille ennuiz,
Mon lict desert je couve tant de nuictz
Hà, que je porte et de haine, et d'envie
A ce Vulcan ingrat, et sans pitié,
Qui s'opposant aux raiz de ma moytié,
Fait eclipser le Soleil de ma vie.

Ren moy mon cuoeur, ren moy mon cuoeur, pillarde,
Que tu retiens dans ton sein arresté:
Ren moy, ren moy ma doulce liberté
Qu'à tes beaulx yeux mal caut je mis en garde.
Ren moy ma vie, ou bien la mort retarde,
Qui me devance au cours de ta beaulté,
Par ne scay quelle honneste cruaulté,
Et de plus pres mes angoisses regarde.
Si d'un trespas tu payes ma langueur,
L'âge à venir maugrayant ta rigueur,
Dira sus toy: De ceste fiere amie
Puissent les oz reposer durement,
Qui de ses yeulx occit meurtrierement
Un qui l'avoyt plus chere que sa vie.

Quand le grand oeil dans les Jumeaux arrive,
Un jour plus doulx seréne l'Univers,
D'espicz crestez ondoyent les champz verdz,
Et de couleurs se peinture la rive.
Mais quand sa fuite obliquement tardive,
Par le sentier qui roulle de travers,
Atteint l'Archer, un changement divers
De jour, d'espicz, et de couleurs les prive.
Ainsi quand l'oeil de ma deesse luit,
Dedans mon cuoeur, dans mon cuoeur se produit
Un beau printemps qui me donne asseurance:
Mais aussi tost que son rayon s'enfuit,
De mon printempz il avorte le fruit,
Et à myherbe il tond mon esperance.

Fauche, garçon, d'une main pilleresse,
Le bel esmail de la verte saison,
Puis à plein poing enjonche la maison
Du beau tapis de leur meslange espaisse.
Despen du croc ma lyre chanteresse:
Je veus charmer, si je puis la poison,
Dont un bel oeil, sorcela ma raison
Par la vertu d'une oeillade maistresse.
Donne moy l'encre, et le papier aussi
En cent papiers tesmoingz de mon souci,
Je veux tracer la peine que j'endure:
En cent papiers plus durs que diamant,
A celle fin que la race future
Juge du mal que je soufre en aymant.

Les vers d'Homere entreleuz d'avanture,
Soit par destin, par rencontre, ou par sort,
En ma faveur chantent tous d'un accord
La garison du tourment que j'endure.
Ces vieux Barbuz, qui la chose future,
Des traitz des mains, du visage, et du port,
Vont predisant, annoncent reconfort
Aux passions de ma peine si dure.
Mesmes la nuict, le somme qui vous mét
Doulce en mon lict, augure, me promet
Que je verray voz fiertez adoucies:
Et que vous seule, oracle de l'amour,
Vérifirez dans mes braz quelque jour,
L'arrest fatal de tant de propheties.

Un sot Vulcan ma Cyprine faschoit,
Mais elle apart qui son courroux ne cele
L'un de ses yeulx arma d'une estincelle,
De l'autre un lac sur sa face espanchoit.
Tandis Amour qui petit se cachoit
Folastrement dans le sein de la belle,
En l'oeil humide alloit baignant son aisle,
Puis en l'ardent ses plumes il sechoit.
Ainsi voit on quelquefois en un temps,
Rire et pleurer le soleil du printemps,
Quand une nuë à demy le traverse.
L'un dans les miens darda tant de liqueur,
Et l'autre apres tant de flammes au cuoeur,
Que pleurs et feux depuis l'heure je verse.

Mon dieu, quel dueil, et quelles larmes sainctes,
Et quelz souspirs Madame alloit formant,
Et quelz sanglotz, alors que le tourment
D'un teint de mort ses graces avoit peintes.
Croysant ses mains à l'estomac estraintes
Fichoit au ciel son regard lentement,
Et triste apart pleuroit si tristement,
Que les rochers se brisoyent de ses plaintes.
Les cieux fermez aux criz de sa douleur,
Changeans de front, de grace et de couleur,
Par sympathie en devindrent malades:
Tous renfrognez les astres secouoyent
Leurs raiz du chef, telles pitiez nouoyent
Dans le cristal de ses moytes oeillades.

Le feu jumeau de Madame brusloit
Par le rayon de sa flamme divine,
L'amas pleureux d'une obscure bruine
Qui de leur jour la lumière celoit.
Un bel argent chauldement s'escouloit
Dessus sa joue, en la gorge ivoyrine,
Au paradis de sa chaste poitrine,
Où l'Archerot ses flesches esmouloit.
De neige tiede estoit sa face pleine,
D'or ses cheveux, ses deux sourciz d'ebéne,
Ses yeulx m'estoyent un bel astre fatal:
Roses et liz, où la douleur contrainte
Formoit l'accent de sa juste complainte,
Feu ses souspirs, ses larmes un crystal.

Celuy qui fit le monde façonné
Sur le compas de son parfait exemple,
Le couronnant des voustes de son temple,
M'a par destin ton esclave ordonné.
Comme l'esprit, qui sainctement est né
Pour voyr son dieu, quand sa face il contemple,
De touts ses maulx un salaire plus ample
Que de le voyr, ne luy est point donné:
Ainsi je pers ma peine coustumiere,
Quand à longz traitz j'oeillade la lumiere
De ton bel oeil, chefdoeuvre nompareil.
Voyla pour quoy, quelque part qu'il sejourne,
Tousjours vers luy maulgré moy je me tourne,
Comme un Souci aux rayons du soleil.

Que Gastine ait tout le chef jaunissant
De maint citron et mainte belle orenge,
Que toute odeur de toute terre estrange,
Aille par tout noz plaines remplissant.
Le Loyr soit laict, son rempart verdissant
En un tapis d'esmeraudes se change,
Et le sablon, qui dans Braye se range,
D'arenes d'or soit par tout blondissant.
Pleuve le ciel des parfumz et des roses,
Soyent des grands ventz les aleines encloses,
La mer soit calme, et l'air plein de bon heur:
Voici le jour, que l'enfant de mon maistre,
Naissant au monde, au monde a fait renaistre
La foy premiere, et le premier honneur.

Jeune Herculin, qui des le ventre sainct
Fus destiné pour le commun service,
Et qui naissant rompis la teste au vice
De ton beau nom dedans les astres peint:
Quand l'age d'homme aura ton cuoeur atteint,
S'il reste encor quelque trac de malice,
Le monde adonc ployé soubz ta police
Le pourra voyr totalement estaint.
En ce pendant crois enfant, et prospere,
Et sage apren les haultz faitz de ton pere,
Et ses vertuz, et les honneurs des Roys.
Puis aultre Hector tu courras à la guerre,
Aultre Jason tu t'en iras conquerre,
Non la toison, mais les champz Navarroys.

Comme on souloit si plus on ne me blasme
D'estre tousjours lentement otieux,
Je t'en ren grace, heureux trait de ces yeulx,
Qui m'ont parfait l'imparfait de mon ame.
Ore l'esclair de leur divine flamme,
Dressant en l'air mon vol audacieux
Pour voir le Tout, m'esleve jusqu'aux cieux,
Dont ici bas la partie m'enflamme.
Par le moins beau, qui mon penser aisla,
Au sein du beau mon penser s'en vola,
Epoinçonné d'une manie extreme:
Là, du vray beau j'adore le parfait,
Là, d'otieux actif je me suis fait,
Là je cogneu ma maistresse et moy-mesme.

Brave Aquilon, horreur de la Scythie,
Le chassenue, et l'ebranlerocher,
L'irritemer, et qui fais approcher
Aux enfers l'une, aux cieux l'autre partie:
S'il te souvient de la belle Orithye,
Toy de l'hiver le plus fidele archer,
Fais à mon Loyr ses mines relascher,
Tant que Madame à rive soit sortie.
Ainsi ton front ne soit jamais moyteux;
Et ton gosier horriblement venteux,
Mugle tousjours dans les cavernes basses,
Ainsi les braz des chesnes les plus vieux,
Ainsi la terre, et la mer, et les cieux,
Tremblent d'effroy quelque part où tu passes.

Soeur de Paris, la fille au roy d'Asie,
A qui Phebus en doubte fit avoyr
Peu cautement l'aiguillon du scavoyr,
Dont sans proffit ton ame fut saisie,
Tu variras vers moy de fantaisie,
Puis qu'il te plaist (bien que tard) de vouloyr
Changer ton Loyre au sejour de mon Loyr,
Voyre y fonder ta demeure choysie.
En ma faveur le ciel te guide ici,
Pour te montrer de plus pres le souci
Qui peint au vif de ses couleurs ma face.
Vien Nymphe vien, les rochers et les boys
Qui de pitié s'enflamment soubz ma voix,
De leurs souspirs eschauferont ta glace.

L'or crespelu, que d'autant plus j'honore,
Que mes douleurs s'augmentent de son beau,
Laschant un jour le noud de son bandeau,
S'esparpilloyt sur le sein que j'adore:
Mon cuoeur, helas, qu'en vain je r'appelle ore,
Vola dedans, ainsi qu'un jeune oyseau,
Qui s'enfueillant dedans un arbrisseau,
De branche en branche à son plaisir s'essore:
Lors que voyci dix beaux doigtz ivoyrins,
Qui ramassantz ses blondz filetz orins
Pris en leurs retz esclave le lierent.
J'eusse crié, mais la peur que j'avoys;
Gela mes sens, mes poumons, et ma voix,
Et ce pendant le cuoeur ils me pillerent.

L'homme est vraiment ou de plomb ou de bois
S'il ne tressaut de creinte et de merveille
Quand face à face il voit ma nompareille,
Ou quand il oit les acors de sa vois.
Ou quand, pensive, aus jours des plus beaus mois
La voit à part (comme un qui se conseille)
Tracer les prés, et d'une main vermeille
Trier de ranc les fleurettes de chois:
Ou quand l'Esté, lors que le chaut s'avale,
Au soir, à l'huis, il la voit, qu'elle égale
La soie à l'or d'un pouce ingenieus:
Puis de ses dois, qui les roses effacent,
Toucher son luc, et d'un tour de ses yeus
Piller les coeurs de mile hommes qui passent.

Avec les fleurs et les boutons éclos
Le beau printans fait printaner ma peine,
Dans chaque nerf, et dedans chaque veine
Soufflant un feu qui m'ard jusques à l'os.
Le marinier ne conte tant de flos,
Quand plus Borée horrible son haleine,
Ni de sablons l'Afrique n'est si pleine,
Que de tourmens dans mon coeur sont enclos.
J'ai tant de mal, qu'il me prendroit envie
Cent fois le jour de me trancher la vie,
Minant le fort où loge ma langueur,
Si ce n'estoit que je tremble de creinte
Qu'apres la mort ne fust la plaïe éteinte
Du coup mortel qui m'est si dous au coeur.

Si blond, si beau, comme est une toyson
Qui mon dueil tue, et mon plaisir renforce,
Ne fut onq l'or, que les toreaux par force,
Au champ de Mars donnerent à Jason.
De ceulx, qui Tyr ont esleu pour maison,
Si fine soye en leur main ne fut torse.
Ny mousse encor ne revestit escorse,
Si tendre qu'elle en la prime saison.
Poyl folleton, où nichent mes liesses,
Puis que pour moy tes compagnons tu laisses
Je sen ramper l'esperance en mon cuoeur:
Courage Amour, desja la ville est prise,
Lors qu'en deux partz, mutine, se devise,
Et qu'une part se vient rendre au vainqueur.

D'une vapeur enclose soubz la terre,
Ne s'est pas fait cest esprit ventueux.
Ny par les champs le Loyr impetueux
De neige cheute à toute bride n'erre.
Le prince Eole en ces moys ne deterre
L'esclave orgueil des vents tumultueux,
Ny l'Ocean des flotz tempestueux
De sa grand clef les sources ne desserre.
Seulz mes souspirs ont ce vent enfanté,
Et de mes pleurs le Loyr s'est augmenté,
Pour le depart d'une beaulté si fiere:
Et m'esbays, de tant continuer:
Souspirs et pleurs, que je n'ay veu muer
Mon cuoeur en vent, et mes yeulx en riviere.

Je suis, je suis plus aise que les Dieus
Quand maugré toi tu me baises, Maîtresse:
De ton baiser la douceur larronnesse
Tout éperdu m'envole jusque aus cieus.
Quant est de moi, j'estime beaucoup mieus
Ton seul baiser, que si quelque Déesse,
En cent façons doucement tenteresse,
M'acoloit nu d'un bras delicieus.
Il est bien vrai, que tu as de coutume
D'entremeller tes baisers d'amertume,
Les donnant cours, mais quoy? je ne pourrois
Vivre autrement, car mon ame, qui touche
Tant de beautés, s'enfuiroit par ma bouche,
Et de trop d'aise en ton sein je mourrois.

Telle qu'elle est, dedans ma souvenance
Je la sen peinte, et sa bouche, et ses yeus,
Son dous regard, son parler gratieus,
Son dous meintien, sa douce contenance.
Un seul Janet, honneur de nostre France,
De ses craïons ne la portrairoit mieus,
Que d'un Archer le trait ingenieus
M'a peint au coeur sa vive remembrance.
Dans le coeur donque au fond d'un diamant
J'ai son portrait, que je suis plus aimant
Que mon coeur mesme. O sainte portraiture,
De ce Janet l'artifice mourra
Frapé du tans, mais le tien demourra
Pour estre vif apres ma sepulture.

Petite Nymphe folastre,
Nymphette que j'idolatre,
Ma mignonne dont les yeulx
Logent mon pis et mon mieux;
Ma doucette, ma sucrée,
Ma Grace, ma Cytherée,
Tu me doibs pour m'apaiser
Mille fois le jour baiser.
Avance mon cartier belle,
Ma tourtre, ma colombelle,
Avance moy le cartier
De mon payment tout entier.
Demeure, où fuis tu Maistresse?
Le desir qui trop me presse,
Ne sçauroit arrester tant
S'il n'a son payment contant.
Revien revien mignonnette,
Mon doulx miel, ma violete,
Mon oeil, mon cuoeur, mes amours,
Ma cruëlle, qui tousjours
Treuves quelque mignardise,
Qui d'une doulce faintise
Peu à peu mes forces fond,
Comme on voyt dessus un mont
S'escouler la neige blanche:
Ou comme la rose franche
Pert le pourpre de son teint
Du vent de la Bise atteint.
Où fuis-tu mon âmelete?
Mon diamant, ma perlete?
Las, revien, mon sucre doulx,
Sur mon sein, sur mes genoux,
Et de cent baisers apaise
De mon cuoeur la chaulde braise.
Donne m'en bec contre bec,
Or un moyte, ores un sec,
Ore un babillard, et ores
Un qui soit plus long encores
Que ceulx des pigeons mignards,
Couple à couple fretillards,
Hà là! ma doulce guerriere,
Tire un peu ta bouche arriere,
Le dernier baiser donné
A tellement estonné
De mille doulceurs ma vie,
Qu'il me l'a presque ravie,
Et m'a fait veoir à demi
Le Nautonnier ennemi
Et les pleines où Catulle,
Et les rives où Tibulle
Paz à paz leur promenant',
Vont encores maintenant
De leurs bouchettes blesmies
Rebaisotans leurs amies.

Des Grecs marris l'industrieuse Helene,
Et des Troïens ouvrageoit les combas:
Dessus ta gaze en ce point tu t'ebas,
Traçant le mal duquel ma vie est pleine.
Mais tout ainsi, maitresse, que ta leine
D'un filet noir figure mon trespas,
Tout au rebours, pourquoi ne peins-tu, las!
De quelque verd un espoir à ma peine?
Las! je ne voi sur ta gaze rangé
Sinon du noir, sinon de l'orangé,
Tristes témoins de ma longue soufrance.
O fier destin, son oeil ne me defait
Tant seulement, mais tout ce qu'elle fait
Ne me promet qu'une desesperance.

Mon Dieu, que j'aime à baiser les beaus yeus
De ma maitresse, et à tordre en ma bouche
De ses cheveus l'or fin qui s'écarmouche
Si gaïement dessus deus petis cieus.
C'est, Amour, c'est ce qui lui sied le mieus
Que ce bel oeil, qui jusqu'au coeur me touche,
Et ce beau poil, qui d'un Scythe farouche
Prendroit le coeur en ses nous gracieus,
Ce beau poil d'or, et ce beau chef encore
De leurs beautés font vergoigner l'Aurore,
Quand plus crineuse elle embellit le ciel.
Et dans cet oeil je ne sai quoi demeure,
Qui me peut faire à toute heure, à toute heure,
Le sucre fiel, et riagas le miel.

L'arc contre qui des plus braves gendarmes
Ne vaut l'armet, le plastron, ni l'escu,
D'un si dous trait mon courage a veincu,
Que sus le champ je lui rendi les armes.
Comme apostat je n'ai point fait d'alarmes,
Depuis que serf sous Amour j'ai vescu,
Ni n'eusse peu, car, pris, je n'ai onq eu
Pour tout secours, que l'aide de mes larmes.
Il est bien vrai qu'il me fache beaucoup
D'estre defait, mesme du premier coup,
Sans resister plus long tans à la guerre:
Mais ma defaite est digne de grand pris,
Puis que le Roi, ains le dieu, qui m'a pris,
Combat le Ciel, les Enfers, et la terre.

Cet oeil besson dont, goulu, je me pais,
Qui fait rocher celui qui s'en aprouche,
Ore d'un ris, or d'un regard farouche
Nourrit mon coeur en querelle et en pais.
Pour vous, bel oeil, en soufrant, je me tais,
Mais aussi tôt que la douleur me touche,
Toi, belle sainte, et angelique bouche,
De tes douceurs revivre tu me fais.
Bouche, pourquoi me viens-tu secourir,
Quand ce bel oeil me force de mourir?
Pourquoi veus-tu que vif je redevienne?
Las! bouche, las! je revis en langueur,
Pour plus de soin, à fin que le soin vienne
Plus longuement se paître de mon coeur.

Depuis le jour que mal sain je soupire,
L'an dedans soi s'est roüé par set fois.
(Sous astre tel je pris l'hain) toutefois
Plus qu'au premier ma fievre me martire:
Quand je soulois en ma jeunesse lire
Du Florentin les lamentables vois,
Comme incredule alors je ne pouvois,
En le moquant, me contenir de rire.
Je ne pensoi, tant novice j'étoi,
Qu'home eut senti ce que je ne sentoi,
Et par mon fait les autres je jugeoie.
Mais l'Archerot qui de moi se facha,
Pour me punir, un tel soin me cacha
Dedans le coeur, qu'onque puis je n'eus joïe.

Mets en obli, Dieu des herbes puissant,
Le mauvais tour que non loin d'Hellesponte
Te fit m'amie, et vien d'une main pronte
Garir son teint palement jaunissant.
Tourne en santé son beau cors perissant,
Ce te sera, Phebus, une grand'honte,
Sans ton secours, si la ledeur surmonte
L'oeil qui te tint si long tans languissant.
En ma faveur si tu as pitié d'elle,
Je chanterai comme l'errante Dele
S'enracina sous ta vois, et comment
Python sentit ta premiere conqueste,
Et comme Dafne aus tresses de ta teste
Donna jadis le premier ornement.

Bien que ton trait, Amour soit rigoureus,
Et toi rempli de fraude, et de malice,
Assés, Amour, en te faisant service,
Plus qu'on ne croit, j'ai vescu bienheureus.
Car cette-là, qui me fait langoureus,
Non, mais qui veut, qu'en vain je ne languisse,
Hier au soir me dit, que je tondisse
De son poil d'or un lien amoureus.
J'eu tant d'honneur, que de son ciseau mesme
Je le tranchai. Voiés l'amour extrême,
Voiés, Amans, la grandeur de mon bien.
Jamais ne soit qu'en mes vers je n'honore
Ce dous ciseau, et ce beau poil encore,
Qui mon coeur presse en un si beau lien.

Si hors du cep où je suis arresté,
Cep où l'Amour de ses flesches m'encloue,
J'eschape franc, et du ret qui m'ennoue
Si quelquefoys je me voy desreté:
Au coeur d'un pré loing de gents escarté,
Que fourchument l'eau du Loyr entrenoue,
De gazons verdz un temple je te vouë,
Heureuse, saincte et alme Liberté
Là, j'appendray le soing, et les ennuiz,
Les faulx plaisirs, les mensonges des nuictz,
Le vain espoyr, les souspirs, et l'envie:
Là touts les ans je te pairay mes voeux,
Et soubz tes pieds j'immoleray cent boeufz,
Pour le bienfaict d'avoyr saulvé ma vie.

Veu la douleur qui doulcement me lime,
Et qui me suit compaigne, paz à paz,
Je congnoy bien qu'encor je ne suis pas,
Pour trop aymer, à la fin de ma ryme.
Dame, l'ardeur qui de chanter m'anime,
Et qui me rend en ce labeur moins las,
C'est que je voy qu'aggreable tu l'as,
Et que je tien de tes pensers la cyme.
Je suis vrayment heureux et plusque heureux,
De vivre aymé et de vivre amoureux
De la beaulté d'une Dame si belle:
Qui lit mes vers, qui en fait jugement,
Et qui me donne à toute heure argument
De souspirer heureusement pour elle.

J'alloy roullant ces larmes de mes yeulx,
Or plein de doubte, ores plein d'esperance
Lors que Henry loing des bornes de France,
Vangeoyt l'honneur de ses premiers ayeulx,
Lors qu'il trenchoyt d'un bras victorieux
Au bord du Rhin l'Espaignolle vaillance,
Ja se trassant de l'aigu de sa lance,
Un beau sentier pour s'en aller aux cieulx.
Vous saint troupeau, qui dessus Pinde errez,
Et qui de grace ouvrez, et desserrez
Voz doctes eaux à ceulx qui les vont boyre:
Si quelque foys vous m'avez abreuvé,
Soyt pour jamais ce souspir engravé,
Dans l'immortel du temple de Memoyre.

TITRE 

D'un foyble vol, je volle apres l'espoyr,
Qui mieux vollant volle oultre la carriere,
Puis, quand il voyt que je volle derriere,
De mon voller renforce le pouvoyr.
Voyant le sien qui volle pour m'avoyr,
Me revoltant je franchi la barriere,
Et d'un bas vol je m'escarte en arriere,
Pour ne le prendre, et pour pris ne me voyr.
Je suis semblable au malade qui songe,
Le quel en vain ses doigtz mocquez allonge,
Pour tastonner l'idole qui n'est pas:
L'un fuit, l'un suit d'une vaine poursuite,
Ainsi suyvant l'espoyr qui est en fuite,
Et qui ne suit, je perdz en vain mes pas.

Moins que devant m'agitoit le vouloyr,
Qui me piquoyt d'une ardeur fanatique,
Quand pour garir ma verve poëtique,
Laissant Paris j'aborde sus le Loyr
Là je vivoy pour plus ne me chaloyr
Ny de la Muse, ou Romaine, ou Attique
Alors qu'Amour de son trait fantastique
Causa le mal qui tant me fait douloyr.
Dedans des prez, et dans un boys champestre,
Parmy les fleurs où seur je pensoys estre
Le doulx Tyran me martela de coupz:
Et me fit voyr, que jamais on n'estrange.
Loing de son chef, quelque païs qu'on change
L'arrest du ciel qui preside sur nous.

TITRE

Non Muret, non, ce n'est pas dujourdui
Que l'Archerot, qui cause nôtre ennui,
Cause l'erreur qui retronpe les hommes:
Non Muret, non, les premiers nous ne sommes,
A qui son arc, d'un petit trait veincueur,
Si grande plaie a dardé sous le coeur.
Tous animaus, tous ceus-là des canpagnes,
Tous ceus des bois, et tous ceus des montagnes
Sentent sa force, et son feu dousamer
Sentent sous l'eau les monstres de la mer
Et qu'est-il rien que ce garson ne brule?
Ce porteciel, ce tugeant Hercule
Le sentit bien, je di ce fort Thebain
Qui le Sangler étrangla de sa main
Qui tua Nesse, et qui de sa massüe
Mors abatit les enfans de la nüe,
Qui de son arc toute Lerne étonna,
Qui des enfers le chien enprisonna,
Qui sur le bord de l'eau Thermodontée
Prit le baudrier de la vierge dontée,
Qui tua l'Ourque, et qui par plusieurs-fois
Se remoqua des feintes d'Achelois,
Qui fit mourir la pucelle de Phorce,
Qui le Lion démachoira par force,
Qui dans ses bras Anthée acravanta,
Et qui deus mons pour ses merques planta.
Bref ce Heros qui demonstra la terre,
Ce coeur sans peur, ce foudre de la guerre,
Sentit amour, et sa gelante ardeur
Le matta plus que son Roi commandeur.
Non par epris, comme on nous voit éprendre
Toi de ta Janne, ou moi de ma Cassandre,
Mais de tel Tan amour l'aiguillonnoit,
Que tout son coeur, sans raison, bouillonnoit
Au soufre ardent, qui lui cuisoit les venes:
Du feu d'amour elles furent si plenes,
Si plains ses ôs, ses moeles et ses ners,
Que dans Hercul, qui donta l'univers,
Ne reste rien sinon une amour fole
Que lui versoient les deus beaus yeux d'Iole.
Toujours d'Iole il aimoit les beaus yeus,
Fût que le char qui donne jour aus cieus
Sortît de l'eau, ou fût que devalée
Tournât sa roüe en la pleine salée,
De tous humains acoisant les travaus,
Mais non d'Hercul les miserables maus.
Tanseulement il n'avoit de sa dame
Les yeux colés au plus profond de l'ame,
Mais son parler, sa grace et sa douceur
Toujours colés s'atachoient à son coeur.
D'autre que d'elle en son coeur il ne pense,
Toujours absente il la voit en presence.
Et de fortune, Alcid, si tu la vois
Dans ton gousier begue reste ta vois,
Glacé de peur voiant la face aimée:
Ore une fievre ardemment alumée
Ronge ton âme, et ores un glaçon
Te fait tranbler d'amoureuse frisson.
Bas à tes piés ta meurdriere massüe
Gît sans honneur, et bas la peau velüe,
Qui sur ton dôs roide se herissoit,
Quand ta grand main les monstres punissoit.
Plus ton sourci contre eus ne se renfrongne
Comme il souloit. O honteuse vergongne,
O deshonneur. Hercule estant donté
(Aprés avoir le monde surmonté)
Non d'Eurysthée, ou de Junon cruëlle,
Mais de la main d'une simple pucelle.
Voiés pour Dieu quelle force a l'Amour!
Quand une fois elle a gaingné la tour
De la raison, el'ne laisse partie
Qui ne soit toute en fureur convertie.
Ce n'est pas tout, seulement pour aimer.
Il n'oublia la façon de s'armer,
Ou d'anpougner sa masse hazardeuse,
Ou d'achever quelque enprise douteuse:
Mais lent et vain, abatardant son coeur,
Et son esprit qui l'avoit fait veincueur
De tout le monde, o plus lache difame,
Il s'abilla des habis d'une femme,
Et d'un Heros devenu damoiseau
Guidoit l'aiguille, ou tournoit le fuzeau
Et vers le soir, comme une chambriere
Rendoit sa tache à douce joliere,
Qui le tenoit en ses laz plus serré
Qu'un prisonnier dans un cep enferré.
Vraiment Junon, tu es assés vengée
De voir ainsi sa vie estre changée,
De voir ainsi devenu filandier
Ce grand Alcid de tant de rois meurdrier,
Sans ajouter à ton ire indontée
Les mandemens de son frere Eurysthée.
Que veus-tu plus? Iole le contraint
D'estre une femme, il la doute, il la craint:
Il craint ses mains, plus qu'un valet esclave
Ne craint les cous de quelques maistre brave
Et ce pendant qu'il ne fait que penser
A s'atifer, à s'oindre, à s'agencer,
A dorloter sa barbe bien rougnée,
A mignoter sa teste bien paignée;
Impuniment les monstres ont loisir
D'asujetir la terre à leur plaisir,
Sans plus cuider qu'Hercule soit au monde:
Aussi n'est-il, car la poison profonde
Qui dans son coeur s'aloit trop dérivant
L'avoit tué dedans un cors vivant.
Nous donq, Muret, à qui la méme rage
Peu cautement afole le courage,
S'il est possible éviton le lien
Que nous ordît l'anfant Cytherien:
Et rabaisson le vouloir qui domine,
Desous le joug de la raison divine,
Raison qui deût au vrai bien nous guider,
Et de nos sens maistresse presider.
Mais si l'amour las! las! trop miserable
A desja fait nôtre plaie incurable
Tant que le mal peu sujét au conseil
De la raison dedaigne l'apareil,
Veincus par lui, faison place à l'envie,
Et sus Alcid deguison nôtre vie:
Encependant que les riddes ne font
Créper encor le cham de nôtre front
Et que la neige avant l'age venüe
Ne fait encor nôtre teste chenüe,
Qu'un jour ne coule entre nous pour neant
Sans suivre amour, car il n'est mal seant
Pour quelquefois au sinple populaire
Des grans seigneurs imiter l'exemplaire.

Prenés mon coeur, dame, prenés mon coeur,
Prenés mon coeur, je vous l'offre, madame,
Car il est vôtre, et ne peut d'autre fame,
Tant vôtre il est, devenir serviteur.
Donque si vôtre, il meurt vôtre en langueur,
Vôtre à jamais, vôtre en sera le blâme,
Et si là bas voirés punir vôtre âme,
Pour ce malfait, d'une juste rigueur.
Quand vous seriés quelque fille d'un Scythe,
Encore l'amour qui les Tygres incite
Vous forceroit de mon mal secourir:
Mais vous trop plus, qu'une Tygresse, fiere,
De mon coeur vôtre helas estes meurtriere,
Et ne vivés que de le voir mourir.

TITRE

Amour, quiconque ait dit que le ciel fut ton pere,
Et que Venus la douce en ses flancs te porta,
Il mentit lachement: une ourse en avorta
S'une ourse d'un tel fils se veut dire la mere.
Des chams Massyliens la plus cruelle fere
Entre ses lionneaus sus un roc t'alaitta,
Et, t'ouvrant ses tetins, par son lait te jetta
Tout à l'entour du coeur sa rage la plus fiere.
Rien ne te plaist, cruel, que sanglos et que pleurs,
Que dechirer nos coeurs d'épineuses douleurs,
Que tirer tout d'un coup mile mors de ta trousse.
Un si mechant que toi du ciel n'est point venu.
Si Venus t'eust conceu, tu eusses retenu
Quelque peu de douceur d'une mere si douce.

Beauté dont la douceur pourroit vaincre les Rois,
Mon coeur que vous tenés dans vos yeus en servage,
Helas, pour Dieu rendés le! ou me baillés en gage
Le vôtre, car sans coeur vivre je ne pourrois.
Quand mort en vous servant, sans mon coeur je serois,
Plus que vous ne pensés, ce vous seroit dommage
De perdre un tel ami, à moi grand avantage,
Grand honneur et plaisir quand pour vous je mourrois.
Ainsi nous ne pouvons encourir de ma mort
Vous, madame, qu'un blâme, et moi qu'un reconfort,
Pourveu que mon trepas vous plaise en quelque chose:
Et veus que sur ma lame Amour aille ecrivant:
Celui qui gît ici sans coeur estoit vivant,
Et trespassa sans coeur, et sans coeur il repose.

Amour, qui si long tans en peine m'as tenu,
S'il te plaist d'amolir la fierté de la belle
Qui se montre en ma plaie à grand tort si cruelle;
Tant que par ton moyen mon travail soit connu,
Sur un Terme doré je te peindrai tout nu,
En l'air un pié levé, à chaque flanc une aelle,
L'arc courbé dans la main, le carquois sous l'esselle,
Le cors gras et douillet, le poil crespe et menu.
Tu sais, Amour, combien mon coeur soufre de peine:
Mais las! plus humble il est, plus d'audace elle est pleine
Et mesprise tes dards, comme si tout son coeur
Etoit environné de quelque roche dure:
Que d'un trait elle sente à tout le moins, Seigneur,
Qu'un mortel ne doit point aus Dieus faire d'injure.

Je puisse donc mourir si encores j'arreste
Une heure en cette vile, où par le vueil des Dieus
Sur mon vint et un an le feu de deus beaus yeus
(Souvenir trop amer) me fouldroia la teste.
Le Grec qui a senti la meurdriere tempeste
Des rochers Cafarés, n'aborde plus tels lieus,
Et s'il les voit de loin, ils lui sont odieus,
Et pour les eviter tient sa navire preste.
A Dieu donc, vile, à Dieu, puis qu'en toi je ne fais
Que toujours ressemer le mal dont je me pais
Et toujours refraichir mon ancienne plaie:
Je ne suis plus si sot de souhetter la mort,
C'est trop soufert de peine; il est tans que j'essaie
Apres mile perils, de rencontrer le port.

Ah, que malheureus est cestui là qui s'empestre
Dans les liens d'amour, sa peine est plus cruelle
Que si tournoit là bas la rou continuelle,
Ou s'il bailloit son coeur aux aigles à repaistre.
Maugré lui dans son âme à toute heure il sent naître
Un joïeus deplaisir qui douteus l'épointelle,
Quoi l'épointelle! ainçois le genne et le martelle,
Sa raison est veinquë et l'apetit est maistre.
Il ressemble à l'oiseau, qui tant plus se remüe
Captif dans les gluaus, et tant plus se r'englüe,
Se debatant en vain d'echaper l'oiseleur:
Ainsi tant plus l'amant les rets d'amour secoüe,
Plus à l'entour du col son destin les renoüe,
Pour jamais n'échaper d'un si plaisant malheur.

Bien que ton oeil me face une dure escarmouche,
Moi restant le veincu, et lui toujours veinqueur,
Bien que depuis set ans sa cruelle rigueur
Me tienne prisonnier de ta beauté farouche,
Si est ce que jamais (veu la foi qui me touche)
Je ne veus echaper de si douce langueur,
Ne vivre sans avoir ton image en mon coeur,
Tes mains dedans ma plaie, et ton nom en ma bouche.
Si tu me veus tuer, tu'moi, je le veus bien,
Ma mort te sera perte, à moi un tresgrand bien,
Et l'oeuvre qu'à ton lôs je veus mettre en lumiere
Finera par ma mort, finissant mon emoi:
Ainsi, mort je serai libre de peine, et toi
Cruelle, de ton nom tu seras la meurtriere.

Que ne sui-je insensible? ou que n'est mon visage
De rides labouré? ou que pui-je espendre
Sans trepasser le sang qui, chaut, subtil et tendre,
Bouillonnant dans mon coeur me trouble le courage?
Ou bien, en mon erreur que ne sui-je plus sage?
Ou, pourquoi la raison qui me devroit reprendre
Ne commande à ma chair, sans paresseuse atendre
Qu'un tel commandement me soit enjoint par l'age?
Mais que pourroi-je faire, et puis que ma maistresse,
Mes sens, mes ans, amour et ma raison traitresse
Ont juré contre moi, las! quand mon chef seroit
De vieillesse aussi blanc que la vieille Cumée,
Si est ce qu'en mon coeur le tans n'efaceroit
La douleur qui jamais ne sera consumée.

Morfée, s'il te plaist de me representer
Cette nuit ma Cassandre aussi belle et gentille
Que je la vi le soir quand sa vive scintile
Par ne sçai quel regard vint mes yeus enchanter:
Et s'il te plaist encor tant soit peu d'alenter
(Miserable souhet!) de sa feinte inutile
Le feu qu'amour me vient de son aile sutile
Tout alentour du coeur, sans repos, eventer:
Sur le haut de mon lit en voeu je t'apendrai,
Devot, un saint tableau, sur lequel je peindrai
L'heur que j'aurai reçeu de ta forme douteuse,
Et comme Jupiter à Troye fut deceu
Du Somme et de Junon, apres avoir receu
De la simple Venus la ceinture amoureuse.

Ecumiere Venus, roine en Cypre puissante,
Mere des dous amours, à qui toujours se joint
Le plaisir, et le jeu, qui tout animal point
A toujours reparer sa race perissante,
Sans toi, Nimfe aime-ris, la vie est languissante,
Sans toi rien n'est de beau, de vaillant ni de coint,
Sans toi la volupté joïeuse ne vient point,
Et des Graces sans toi la grace est desplaisante.
Ores qu'en ce printans on ne sçauroit rien voir,
Qui fiché dans le coeur ne sente ton pouvoir,
Sans plus une pucelle en sera elle exente?
Si tu ne veus du tout la traiter de rigueur
Au moins que sa froideur en ce mois d'Avril sente
Quelque peu du brasier qui m'enflame le coeur.

Cache pour cette nuit ta corne, bonne Lune,
Ainsi Endemion soit toujours ton ami
Et sans se reveiller en ton sein endormi:
Ainsi nul Enchanteur, jamais ne t'importune.
Le jour m'est odieus, la nuit m'est oportune,
Je crains de jour l'aguet d'un voisin ennemi,
De nuit plus courageus je traverse parmi
Le camp des espions, defendu de la brune.
Tu sçais, Lune, que peut l'amoureuse poison,
Le Dieu Pan, pour le pris d'une blanche toison
Peut bien fléchir ton coeur, et vous Astres insignes
Favorisés au feu qui me tient alumé:
Car, s'il vous en souvient, la pluspart de vous, Signes,
Ne se voit luire au ciel que pour avoir aimé.

Le Jeu, la Grace, et les freres jumeaus
Suivent madame, et quelque part qu'elle erre,
Dessous ses piés fait emailler la terre,
Et des Hyvers fait des printans nouveaus.
En sa faveur jargonnent les oiseaus,
Ses vens Eole en sa caverne enserre,
Le dous Zephire un dous souspir desserre,
Et tous muets s'acoisent les ruceaus.
Les Elemans se remirent en elle,
Nature rit de voir chose si belle:
Mais las! je crains que quelcun de ses Dieus
Ne passionne apres son beau visage,
Et qu'en pillant le tresor de nôtre age,
Ne la ravisse, et ne l'emporte aux cieus.

Cesse tes pleurs, mon livre, il n'est pas ordonné
Du destin; que moi vif tu reçoives ta gloire:
Avant que passé j'aye outre la rive noire,
L'honneur que l'on te doit ne te sera donné.
Apres mile ans je voi que quelcun étonné
En mes vers de bien loin viendra de mon Loir boire,
Et voiant mon païs à peine voudra croire
Que d'un si petit champ tel poëte soit né.
Pren, mon livre, pren coeur, la vertu precieuse
"De l'homme quand il vit est toujours odieuse:
Mais apres qu'il est mort chacun le pense un Dieu.
La rancueur nuit toujours à ceus qui sont en vie,
Sur les vertus d'un mort elle n'a plus de lieu,
Et la postérité rend l'honneur sans envie.

Mon oeil, mon coeur, ma Cassandre, ma vie,
Hé! qu'à bon droit tu dois porter d'envie
A ce grand Roi, qui ne veut plus soufrir
Qu'à mes chansons ton nom se vienne ofrir.
C'est lui qui veut qu'en trompette j'échange
Mon Luc, afin d'entonner sa louange,
Non de lui seul, mais de tous ses aïeus
Qui sont issus de la race des Dieus.
Je le ferai puis qu'il me le commande,
Car d'un tel Roi la puissance est si grande,
Que tant s'en faut qu'on la puisse eviter,
Qu'un camp armé n'y pourroit resister.
Mais que me sert d'avoir tant leu Catulle
Ovide, et Galle, et Properse et Tibulle,
Avoir tant veu Petrarche et tant noté,
Si par un Roi le pouvoir m'est osté
De les ensuivre, et si faut que ma lyre
Pendüe au croc ne m'ose plus rien dire.
Donques en vain je me paissois d'espoir
De faire un jour à la Thuscane voir
Que nôtre France, autant qu'elle, est heureuse
A souspirer une pleinte amoureuse:
Et pour montrer qu'on la peut surpasser,
J'avois desja commancé de trasser
Mainte Elegie à la façon antique,
Mainte belle Ode, et mainte Bucolique.
Car, à vrai dire, encore mon esprit
N'est satisfait de ceus qui ont ecrit
En notre langue, et leur amour merite
Ou du tout rien, ou faveur bien petite.
Non que je soi vanteur si glorieus
D'oser passer les vers laborieus
De tant d'amans qui se pleignent en France:
Mais pour le moins j'avois bien esperance
Que si mes vers ne marchoient les premiers
Qu'ils ne seroient sans honneur les derniers.
Car Eraton, qui les amours decoeuvre,
D'assés bon oeil m'atiroit à son oeuvre.
L'un trop enflé les chante grossement,
L'un enervé les traine bassement,
L'un nous despaint une amie paillarde,
L'un plus aus vers qu'aus sentences regarde
Et ne peut onc, tant se sceut desguiser,
Aprendre l'art de bien Petrarquiser.
Que pleures tu, Cassandre, ma douce âme?
Encor Amour ne veut couper la trame,
Qu'en ta faveur je pandis au mestier,
Sans achever l'ouvrage tout entier.
Mon Roi n'a pas d'une Tygre sauvage
Sucé le lait, et son jeune courage,
Ou je me trompe, a senti quelques fois
Le trait d'Amour qui surmonte les Rois.
S'il l'a senti, ma coulpe est effacée,
Et sa grandeur ne sera courroucée
Qu'à mon retour des horribles combas
Hors de son croc mon Luc j'aveigne à bas,
Le pincetant, et qu'en lieu des alarmes
Je chante Amour, tes beautés, et mes larmes,
"Car l'arc tendu trop violentement,
Ou s'alentit, ou se romp vistement.
Ainsi Achille apres avoir par terre
Tant fait mourir de soudars en la guerre
Son Luc doré prenoit entre ses mains
Teintes encor de meurdres inhumains,
Et vis à vis du fils de Menetie
Chantoit l'amour de Briseis s'amie,
Puis tout soudain les armes reprenoit,
Et plus vaillant au combat retournoit.
Ainsi, apres que l'aïeul de mon maistre
Hors de combas retirera sa dextre,
Se desarmant dedans sa tante à part,
De sur le Luc à l'heure ton Ronsard
Te chantera, car il ne se peut faire
Qu'autre beauté lui puisse jamais plaire,
Ou soit qu'il vive, ou soit qu'outre le port,
Leger fardeau. Charon le passe mort.

TITRE

Du jour que je fus amoureus,
Nul past tant soit-il savoureus
Ne vin tant soit-il delectable
Au coeur ne m'est point agreable,
Car depuis l'heure je ne sceu
Rien boire ou manger qui m'ait pleu:
Une tristesse en l'âme close
Me nourist, et non autre chose.
Tous les plesirs que j'estimois
Alors que libre je n'aimois,
Maintenant je les desestime,
Plus ne m'est plaisante l'escrime,
La paume, la chasse et le bal,
Mais come un sauvage animal
Je me pers dans un bois sauvage,
Loing de gens, pour celer ma rage.
L'amour fut bien forte poison
Qui m'ensorcela ma raison
Et qui me deroba l'audace
Que je portoi dessus la face,
Me faisant aller pas à pas,
Triste et pensif, le front à bas,
En home qui craint, et qui n'ose
Se fier plus en nule chose.
Le mal que l'on faint d'Ixion
N'aproche de ma passion.
Et mieus j'aymeroi de Tantale
Endurer la peine infernale
Un an, qu'estre un jour amoureus,
Pour languir autant malheureus,
Que j'ay fait, depuis que Cassandre
Tient mon coeur, et ne le veut rendre.

Aus faits d'amour Diotime certaine,
Dit à bon droit qu'Amour est capitaine
De noz Daimons, et qu'il a le pouvoir
De les contraindre, ou de les emouvoir,
Come celui qui Couronnal preside
A leurs cantons, et par bandes les guide
Et que lui seul peut l'homme acouardi
En un moment rendre caut et hardi,
Quand il luy plaist l'echaufer de sa flame,
Et d'un beau soing lui époinçonner l'ame.
Auparavant que je fusse amoureus,
J'estoi, Brinon, et honteus et poureus:
Si j'entendoi quelque chose en la rue
Grouler de nuit, j'avoi l'ame éperdue,
De ça de là tout le cors me trembloit,
Au tour du coeur une peur s'assembloit
Gelant mes os, et mes saillantes venes
En lieu de sang de froideur estoient plenes,
Et d'une horreur tous mes cheveus dressés
Sous le chapeau se tenoient herissés.
Si j'avisois une torche flambante,
En m'encapant j'avoi l'âme tremblante,
Ou m'en fuioi de peur qu'on ne me vist
Ou que rougir de honte on ne me fist.
Mais par sur tout je perdoi le courage
Quand je passoi de nuit, par un bocage
Ou prés d'un antre, et me sembloit avis
Que par derriere un esprit m'avoit pris.
Ores sans peur j'eleve au ciel la teste,
Je ne crain plus ni gresle ni tempeste,
Ni les voleurs par lesquels sont pillés
Les vestemens des amans depouillés.
Ni les Daimons des antres soliteres,
Ni les espris des ombreus cemeteres,
Car le Daimon qui leur peut commander
Me tient escorte, et me fait hazarder
De mettre à fin tout ce que je propose,
Ou si je crain, je ne crain autre chose
Que le babil, l'envie et le courrous
D'une voisine, ou d'un mari jalous,
Ou qu'un plus riche en ma place ne vienne,
Et que ma dame entre ses bras le tienne
Toute une nuit, et que sot ce pendant
A l'huis fermé je ne bée, attendant
Que l'on m'appelle, ou qu'une chambriere
Vienne éconduire humblement ma priere
Par une excuse, et me laissant davant
La porte close, à la pluye et au vent,
Triste et pensif je ne me couche à terre,
Tremblant de froid au bruit de ma guiterre.
Donque, Brinon, si tu te plais d'avoir
L'estomac plein de force et de pouvoir,
Sois amoureux, et tu auras l'audace
Plus forte au coeur, que si une cuirasse
Vestoit ton corps, ou si un camp armé.
Pour ton secours t'enserroit enfermé.

Pein moi, Janet, pein moi je te supplie
Dans ce tableau les beautés de m'amie
De la façon que je te les dirai.
Comme importun je ne te supplirai
D'un art menteur quelque faveur lui faire,
Il sufist bien si tu la sçais portraire
Ainsi qu'elle est, sans vouloir deguiser
Son naturel pour la favoriser,
Car la faveur n'est bonne que pour celles
Qui se font peindre, et qui ne sont pas belles.
Fai luy premier les cheveus ondelés,
Noués, retors, recrepés, annelés.
Qui de couleur le cedre representent,
Ou les demesle, et que libres ils sentent
Dans le tableau, si par art tu le peus,
La mesme odeur de ses propres cheveus.
D'un crespe noir sa teste soit voilée,
Puis d'une toile en cent plis canelée,
Telle qu'on dit que Cleopatre avoit
Quand par la mer Anthoine elle suivoit,
Et qu'elle assise au plus haut de sa poupe.
Au bruit du Cistre encourageoit sa troupe.
Fai lui le front en bosse revouté,
Sur lequel soient d'un et d'autre costé,
Peins gravement sur trois sieges d'ivoire,
La majesté, la vergongne, et la gloire.
Que son beau front ne soit entrefendu,
De nul sillon en profond estendu,
Mais qu'il soit tel qu'est la pleine marine
Quand tant soit peu le vent ne la mutine,
Et que gisante en son lit elle dort
Calmant ses flots sillés d'un somme mort.
Tout au meillieu par la greve descende
Un beau rubi, de qui l'esclat s'epande
Par le tableau, ainsi qu'on voit de nuit
Briller les rais de la lune qui lui
Dessus la nege au fond d'un val coulée,
De trace d'home encore non foulée.
Apres fai lui son beau sourci voutis
D'ebene noir, et que son pli tortis
Semble un croissant qui montre par la nue
Au premier mois sa vouture cornue:
Ou si jamais tu as veu l'arc d'Amour,
Pren le portrait dessus le demi tour
De sa courbure à demi cercle close,
Car l'arc d'Amour et lui n'est qu'une chose:
Mais las! mon Dieu, mon Dieu je ne sai pas
Par quel moïen, ni comment, tu peindras
(Voire eusse tu l'artifice d'Apelle)
De ses beaus yeux la grace naturelle,
Qui font vergongne aus estoilles des cieus:
Que l'un soit dous, l'autre soit furieus,
Que l'un de Mars, l'autre de Venus tienne,
Que du benin tout esperance vienne,
Et du cruel vienne tout desespoir:
Ou que l'un soit pitoiable à le voir,
Come celuy d'Ariadne delessée
Aus bors de Die, alors que l'incensée,
Voyant la mer, de pleurs se consommoit,
Et son Thesée en vain elle nommoit.
L'autre soit gay, come il est bien croiable
Que l'eut jadis Penelope louable
Quand elle vit son mari retourné,
Aiant vint ans loing d'elle sejourné.
Apres fai lui sa rondelette oreille,
Petite, unie, entre blanche et vermeille,
Qui sous le voile aparoisse à l'egal
Que fait un lis enclos dans un cristal,
Ou tout ainsi qu'aparoist une rose
Tout fraichement dedans un verre enclose.
Mais pour neant tu aurois fait si beau
Tout l'ornement de ton riche tableau,
Si tu n'avois de la lineature
De son beau nez bien portrait la peinture:
Pein le moi donc gresle, long aquilin,
Poly, traitis, où l'envieus malin,
Quand il voudroit, n'i sçauroit que reprendre,
Tant proprement tu le feras descendre
Parmi la face, ainsi comme descend
Dans une pleine un petit mont qui pend.
Apres au vif pein moi sa belle joüe
Du mesme taint d'une rose qui noüe
De sur du laict, ou du taint blanchissant
Du lis qui baise un oeillet rougissant.
Dans le meillieu portrais une fossette,
Fossette, non, mais d'Amour la cachette,
D'où ce garson de sa petite main
Lache cent traitz, et jamais un en vain
Que par les yeux droit au coeur il ne touche.
Helas, Janet, pour bien peindre sa bouche
A peine Homere en ses vers te diroit
Quel vermeillon egualer la pouroit,
Car pour la peindre ainsi qu'elle merite,
Peindre il faudroit celle d'une Charite.
Pein la moy donc qu'elle semble parler,
Ores sourire, ores embasmer l'air
De ne sçay quelle ambrosienne haleine.
Mais par sur tout fai qu'elle semble pleine
De la douceur de persuasion.
Tout à l'entour atache un milion
De ris, d'atrais, de jeux, de courtoisies,
Et que deux rangs de perlettes choisies
D'un ordre egal en la place des dens
Bien poliment soient arengés dedans.
Pein tout autour une levre bessonne,
Qui d'elle mesme, en s'elevant, semonne
D'estre baisée, aiant le taint pareil
Ou de la rose, ou du coural vermeil,
Elle flambante au printems sur l'espine,
Luy rougissant au fond de la marine.
Pein son menton au meillieu fosselu
Et que le bout en rondeur pommelu
Soit tout ainsi que l'on voit aparoistre
Le bout d'un coin qui ja commence à croistre.
Plus blanc que laict caillé de sur le jonc
Pein lui le col, mais pein-le un petit long,
En forme d'Istme, et sa gorge douillette
Comme le col soit un petit longuette.
Apres fai lui par un juste compas,
Et de Junon les coudes et les bras,
Et les beaux dois de Minerve, et encore
La main pareille à celle de l'Aurore.
Je ne sçay plus, mon Janet, où j'en suis,
Je suis confus, et muet je ne puis,
Comme j'ay fait, te declarer le reste
De ses beautés, qui ne m'est manifeste:
Las! car jamais tant de faveur je n'u
Que d'avoir veu ses beaus tetins à nu
Mais si l'on peut juger par conjecture,
Persuadé de raisons, je m'asseure
Que la beauté qui ne s'aparoist doit
Du tout respondre à celle que l'on voit.
Donque pein la, et qu'elle me soit faite
Parfaitte autant comme l'autre est parfaitte.
Ainsi qu'en bosse eleve moi son sein,
Net, blanc, poly, large; profond et plein.
Dedans lequel mile rameuses venes.
De rouge sans tresaillent toutes plenes.
Puis quant au vif tu auras decouvers
Desous la peau les muscles et les ners,
Enfle au dessus deux pommes nouvelettes
Comme l'on voit deux pommes verdelettes
D'un orenger, qui encores du tout
Ne font qu'à l'heure à se rougir au bout.
Tout au plus haut des épaules marbrines,
Pein le sejour des Charites divines
Et que l'Amour sans cesse voletant
Toujours les couve, et les aille éventant,
Pensant voler avec le Jeu son frere
De branche en branche es vergers de Cythere.
Un peu plus bas, en miroir arondi,
Tout poupellé, gracelet, rebondi,
Come celui de Venus, pein son ventre:
Pein son nombril ainsi qu'un petit centre,
Le fond duquel paroisse plus vermeil
Qu'un bel oeilet entr'ouvert au soleil.
Qu'atens tu plus? Portrai moi l'autre chose
Qui est si belle, et que dire je n'ose,
Et dont l'espoir impatient me point:
Mais je te pry ne me l'ombrage point,
Si ce n'estoit d'un voile fait de soie,
Clair et subtil, affin qu'on l'entrevoie,
Ses cuisses soient come faites au tour
En grelissant, rondes tout à l'entour,
Ainsi qu'un terme arondi d'artifice
Qui soutient ferme un royal edifice.
Come deus monts enleve ses genous,
Douillets, charnus, ronds, delicas, et mous,
Dessous lesquels fay lui la greve plene,
Telle que l'ont les vierges de Lacene,
Alant lutter au rivage connu
Du fleuve Eurote, ayans le cors tout nu,
Ou bien chassans à meutes decouplées
Quelque grand cerf es forets Amiclées.
Puis pour la fin portrai lui de Thetis
Les piés estrois, et les tallons petis.
Ha, que fais-tu? tu gaste ton ouvrage,
Tu faus, Janet, à peindre son visage,
Le paignant mal tu pers de ton renom:
Vien, sui mes pas au logis de Brinon,
Là tu verras, dans un coin de sa salle
Une peinture aus déesses egale,
Qu'il fist tracer par la main des amours
Pour sa Sidere, afin que tous les jours
En la voiant eust souvenance d'elle:
Je veus du tout que m'amie soit telle
Ne lui pein donc, Janet, ne pis ne mieux,
Le front, le nez, la bouche, ni les yeux.
Ha, je la voy! elle est presque portraite,
Encor un trait, encor un, elle est faite,
Leve tes mains, ha mon Dieu je la voy!
Bien peu s'en faut qu'elle ne parle à moy.

TITRE

Quand au temple nous serons
Agenouillés, nous ferons
Les devots selon la guise
De ceus qui pour loüer Dieu,
Humbles se courbent au lieu
Le plus secret de l'église.

Mais quand au lit nous serons
Entrelassés, nous ferons
Les lascifs, selon les guises
Des amans, qui librement
Pratiquent folatrement
Dans les dras cent mignardises.

Pourquoi donque, quand je veus
Ou mordre tes beaus cheveus,
Ou baiser ta bouche aimée,
Ou tatonner ton beau sein,
Contrefais-tu la nonnain
Dedans un cloistre enfermée?

Pour qui gardes-tu tes yeus,
Et ton sein delicieus,
Ta joue et ta bouche belle?
En veus-tu baiser Pluton
Là-bas, apres que Caron
T'aura mise en sa nacelle?

Apres ton dernier trespas,
Gresle, tu n'auras là bas
Qu'une bouchette blesmie:
Et quand mort je te verrois
Aus ombres je n'avourois
Que jadis tu fus m'amie.

Ton test n'aura plus de peau,
Et ton visage si beau
N'aura venes ny arteres,
Tu n'auras plus que les dens,
Telles qu'on les voit dedans
Les testes des cimeteres.

Donque, tandis que tu vis,
Change, maistresse, d'avis,
Et ne m'espargne ta bouche:
Incontinent tu mourras,
Lors tu te repentiras
De m'avoir esté farouche.

Ah je meurs, ah baise moi,
Ah maistresse aproche toi,
Tu fuis comme fan qui tremble,
Au moins soufre que ma main
S'esbate un peu dans ton sein
Ou plus bas si bon te semble.

TITRE

Celui qui boit, comme a chanté Nicandre,
De l'Aconite, il a l'esprit troublé,
Tout ce qu'il voit lui semble estre doublé,
Et sur ses yeux la nuit se vient espandre.
Celui qui boit de l'amour de Cassandre,
Qui par ses yeux au coeur est ecoulé,
Il perd raison, il devient afolé,
Cent fois le jour la Parque le vient prendre.
Mais la chaut vive, ou la rouille, ou le vin
Ou l'or fondu peuvent bien mettre fin
Au mal cruel que l'Aconite donne:
La mort sans plus a pouvoir de garir
Le coeur de ceux que Cassandre empoisonne,
Mais bien heureux qui peut ainsi mourir.

J'ai pour maistresse une etrange Gorgonne,
Qui va passant les anges en beauté,
C'est un vray Mars en dure cruauté,
En chasteté la fille de Latonne.
Quand je la voy, mile fois je m'estonne
La larme à l'oeil, ou que ma fermeté.
Ne la flechit, ou que sa dureté
Ne me conduit d'où plus on ne retourne.
De la nature un coeur je n'ay receu,
Ainçois plus tost pour se nourir en feu
En lieu de luy j'ay une Salamandre,
Car si j'avoi de chair un coeur humain,
Long tems y a qu'il fust reduit en cendre,
Veu le brasier dont toujours il ard plain.

Que tu es, Ciceron, un affetté menteur,
Qui dis, qu'il n'y a mal sinon que l'infamie
Si tu portois celui que me cause m'amie,
Pour le moins tu dirois que c'est quelque malheur.
Je sen journelement un aigle sus mon coeur,
J'entens un soing grifu, qui come une Furie
Me ronge impatient, puis tu veus que je die,
Abusé de tes mots, que mal n'est pas douleur.
Vous en disputerés, ainsi que bon vous semble,
Vous philosophes Grés, et vous Romains ensemble,
Mais je croy pour le seur qu'un travail langoureux
Est douleur, quand Amour l'encharne dedans l'ame,
Et que le deshonneur, la honte et le diffame
N'est point de mal, au pris du tourment amoureux.

Foudroye moy de grace ainsi que Capanée,
O pere Jupiter, et de ton feu cruel
Esteins moy l'autre feu qu'Amour continuel
Toujours m'alume au coeur d'une flame obstinée.
E ne vaut-il pas mieus qu'une seul journée
Me despouille soudain de mon fardeau mortel,
Que de soufrir toujours en l'ame un tourment tel
Que n'en soufre aus enfers l'ame la plus damnée?
Ou bien si tu ne veus, pere, me foudroyer
Donne le desespoir qui me meine noyer,
M'elançant du sommet d'un rocher solitaire,
Puis qu'autrement par soing, par peine et par labeur,
Par ennuy, par travail, je ne me puis defaire
D'amour, qui maugré moi tient fort dedans mon coeur.

Amour, tu semble au phalange qui point,
Lui de sa queüe, et toi de ta quadrelle:
De tous deux est la pointure mortelle,
Qui rempe au coeur, et si n'aparoist point.
Sans soufrir mal tu me conduis au point
De la mort dure, et si ne voy par quelle
Playe je meurs, ny par quelle moüelle
Ton venin s'est autour de mon coeur joint.
Ceus qui se font saigner le pié dans l'eau,
Meurent sans mal, pour un crime nouveau
Fait à leur roy, par traitreuse cautelle:
Je meurs comme eus, voire et si je n'ay fait
Encontre Amour ni traison, ni forfait,
Si trop aymer un crime ne s'appelle.

TITRE

Il me semble que la journée
Coule plus longue qu'une année,
Quand par malheur je n'ay ce bien
De voir la grand beauté de celle
Qui tient mon coeur, et sans laquelle
Veissé-je tout je ne voy rien.

Quiconque fut jadis le sage
Qui dit que l'amoureux courage
Vit de ce qu'il ayme, il dit vrai:
Ailleurs vivant il ne peut estre,
Ni d'autre viande se paistre,
J'en suis seur, j'en ai fait l'essay.

Toujours l'amant vit en l'aimée;
Pour cela mon ame afamée
Ne se veut souler que d'amour,
De l'amour elle est si friande,
Que sans plus de telle viande
Se veut repaistre nuit et jour.

Si quelcun dit que je m'abuse,
Voye luimesme la Meduse
Qui d'un rocher m'a fait le coeur,
Et l'ayant veüe, je m'asseure
Qu'il sera fait sus la mesme heure
Le compagnon de mon malheur.

Car est-il home que n'enchante
La voix d'une dame savante,
Et fust-il Scythe en cruauté:
Il n'est point de plus grand magie
Que la docte voix d'une amie,
Quand elle est jointe à la beauté.

Or j'aime bien, je le confesse
Et plus j'iray vers la vieillesse
Et plus constant j'aimeray mieux:
Je n'obliray, fussai-je en cendre,
La douce amour de ma Cassandre,
Qui loge mon coeur dans ses yeux.

Adieu liberté ancienne,
Comme chose qui n'est plus mienne,
Adieu ma chere vie, adieu,
Ta fuite ne me peut déplaire,
Puis que ma perte voluntaire
Se retreuve en un si beau lieu.

Chanson, vaten où je t'adresse,
Dans la chambre de ma maistresse:
Di lui, baisant sa blanche main,
Que pour en santé me remettre,
Il ne lui faut sinon permettre
Que tu te caches dans son sein.

AUTHEUR Maurice Scève

TITRE

Non de Venus les ardentz estincelles, 
Et moins les traictz, desquelz Cupido tire: 
Mais bien les mortz, qu'en moy tu renovelles 
Je t'ay voulu en cest Oeuvre descrire. 
Je scay asses, que tu y pourras lire 
Mainte erreur, mesme en si durs Epygrammes: 
Amour (pourtant) les me voyant escrire 
En ta faveur, les passa par ses flammes.

TITRE Délie

L'oeil trop ardent en mes jeunes erreurs 
Girouettoit, mal cault, a l'impourveue: 
Voicy (ô paour d'agreables terreurs) 
Mon basilisque avec sa poingnant veue 
Perçant corps, coeur, & raison despourveue, 
Vint penetrer en l'ame de mon ame. 
Grand fut le coup, qui sans tranchante lame 
Fait, que vivant le corps, l'esprit desvie, 
Piteuse hostie au conspect de toy, dame, 
Constituée idole de ma vie.

Le naturant par ses haultes idées 
Rendit de soy la nature admirable. 
Par les vertus de sa vertu guidées 
S'esvertua en oeuvre esmerveillable. 
Car de tout bien, voyre es dieux desirable, 
Parfeit un corps en sa parfection, 
Mouvant aux cieulx telle admiration, 
Qu'au premier oeil mon ame l'adora, 
Comme de tous la delectation 
Et de moy seul fatale pandora.

Ton doulx venin, grace tienne, me fit 
Idolatrer en ta divine image 
Dont l'oeil credule ignoramment meffit 
Pour non preveoir a mon futur dommage.
Car te immolant ce mien coeur pour hommage 
Sacrifia avec l'ame la vie. 
Doncques tu fus, ô liberté ravie, 
Donnée en proye a toute ingratitude: 
Doncques espere avec deceue envie 
Aux bas enfers trouver beatitude.

Voulant tirer le hault ciel empirée 
De soy a soy grand'satisfaction, 
Des neuf cieulx à l'influence empirée 
Pour clorre en toy leur operation, 
Ou se parfeit ta decoration: 
Non toutesfoys sans licence des graces, 
Qui en tes moeurs affigent tant leurs faces, 
Que quand je vien a odorer les fleurs 
De tous tes faictz, certes, quoy que tu faces, 
Je me dissoulz en joyes, et en pleurs.

Ma dame ayant l'arc d'amour en son poing 
Tiroit a moy, pour a soy m'attirer: 
Mais je gaignay aux piedz, et de si loing, 
Qu'elle ne sceut oncques droit me tirer. 
Dont me voyant sain, et sauf retirer, 
Sans avoir faict a mon corps quelque bresche: 
Tourne, dit elle, a moy, et te despesche. 
Fuys tu mon arc, ou puissance, qu'il aye? 
Je ne fuys point, dy je, l'arc, ne la flesche: 
Mais l'oeil, qui feit a mon coeur si grand'playe.

TITRE La femme et la licorne

Libre vivois en l'avril de mon aage, 
De cure exempt soubz celle adolescence, 
Ou l'oeil, encor non expert de dommage, 
Se veit surpris de la doulce presence, 
Qui par sa haulte, et divine excellence 
M'estonna l'ame, et le sens tellement, 
Que de ses yeulx l'archier tout bellement 
Ma liberté luy à toute asservie: 
Et des ce jour continuellement 
En sa beaulté gist ma mort, et ma vie.

Celle beaulté, qui embellit le monde 
Quand nasquit celle en qui mourant je vis, 
à imprimé en ma lumiere ronde 
Non seulement ses lineamentz vifz: 
Mais tellement tient mes espritz raviz, 
En admirant sa mirable merveille,
Que presque mort, sa deité m'esveille, 
En la clarté de mes desirs funebres, 
Ou plus m'allume, et plus, dont m'esmerveille, 
Elle m'abysme en profondes tenebres.

Je me taisois si pitoyablement, 
Que ma déesse ouyt plaindre mon taire. 
Amour piteux vint amyablement 
Remedier au commun nostre affaire. 
Veulx tu, dit il, dame, luy satisfaire? 
Gaigne le toy d'un las de tes cheveulx. 
Puis qu'il te plaict, dit elle, je le veulx. 
Mais qui pourroit ta requeste escondire? 
Plus font amantz pour toy, que toy pour eulx. 
Moins reciproque a leurs craintif desdire.

Non de paphos, delices de cypris, 
Non d'hemonie en son ciel temperée: 
Mais de la main trop plus digne fut pris, 
Par qui me fut liberté esperée. 
Jà hors d'espoir de vie exasperée 
Je nourrissois mes pensées haultaines, 
Quand j'apperceus entre les marjolaines 
Rougir l'oeillet: or, dy je, suis je seur 
De veoir en toy par ces proeuves certaines 
Beaulté logée en amere doulceur.

Suave odeur: mais le goust trop amer 
Trouble la paix de ma doulce pensée, 
Tant peult de soy le delicat aymer, 
Que raison est par la craincte offensée. 
Et toutesfois voyant l'ame incensée 
Se rompre toute, ou gist l'affection: 
Lors au peril de ma perdition 
J'ay esprouvé, que la paour me condamne.
Car grand beaulté en grand parfection 
M'à faict gouster aloes estre manne.

De l'occean l'adultaire obstiné 
N'eut point tourné vers l'orient sa face, 
Que sur clytie adonis jà cliné 
Perdit le plus de sa nayve grace. 
Quoy que du temps tout grand oultrage face, 
Les seches fleurs en leur odeur vivront: 
Proeuve pour ceulz, qui le bien poursuyvront 
De non mourir, mais de revivre encore. 
Ses vertus donc, qui ton corps ne suyvront, 
Dès l'indien s'estendront jusqu'au more.

Ce lyen d'or, raiz de toy mon soleil, 
Qui par le bras t'asservit ame, et vie, 
Detient si fort avec la veue l'oeil, 
Que ma pensée il t'à toute ravie, 
Me demonstrant, certes, qu'il me convie 
A me stiller tout soubz ton habitude. 
Heureux service en libre servitude, 
Tu m'apprens donc estre trop plus de gloire, 
Souffrir pour une en sa mansuetude, 
Que d'avoir eu de toute aultre victoire.

L'oeil, aultresfois ma joyeuse lumiere, 
En ta beaulté fut tellement deceu, 
Que de fontaine estendu en ryviere, 
Veut reparer le mal par luy conceu.
Car telle ardeur le coeur en à receu, 
Que le corps vif est jà reduict en cendre: 
Dont l'oeil piteux fait ses ruisseaulx descendre 
Pour la garder d'estre du vent ravie, 
Affin que moyste aux os se puisse prendre, 
Pour sembler corps, ou umbre de sa vie.

Elle me tient par ces cheveulx lyé, 
Et je la tien par ceulx là mesmes prise. 
Amour subtil au noud s'est allié 
Pour ce devaincre une si ferme prise: 
Combien qu'ailleurs tendist son entreprise, 
Que de vouloir deux d'un feu tourmenter. 
Car (et vray est) pour experimenter 
Dedans la fosse à mys et loup, et chievre, 
Sans se povoir l'un l'aultre contenter, 
Sinon respondre a mutuelle fiebvre.

TITRE La lune à deux croissants

Toy seule as fait, que ce vil siecle avare, 
Et aveuglé de tout sain jugement, 
Contre l'utile ardemment se prepare 
Pour l'esbranler a meilleur changement: 
Et plus ne hayt l'honneste estrangement,
Commençant jà a cherir la vertu. 
Aussi par toy ce grand monstre abatu, 
Qui l'univers de son odeur infecte, 
T'adorera soubz tes piedz combatu, 
çomme qui es entre toutes parfaicte.

Je preferoys a tous dieux ma maistresse, 
Ainsi qu'amour le m'avoit commandé: 
Mais la mort fiere en eut telle tristesse, 
Que contre moy son dard à desbandé. 
Et quand je l'ay au besoing demandé 
Le m'à nyé, comme pernicieuse. 
Pourquoy sur moy, ô trop officieuse, 
Pers tu ainsi ton povoir furieux? 
Veu qu'en mes mortz delie ingenieuse 
Du premier jour m'occit de ses beaulx yeulx.

Plus tost seront rhosne, et saone desjoinctz, 
Que d'avec toy mon coeur se desassemble: 
Plus tost seront l'un, et l'aultre mont joinctz, 
Qu'avecques nous aulcun discord s'assemble: 
Plus tost verrons et toy, et moy ensemble 
Le rhosne aller contremont lentement, 
Saone monter tresviolentement, 
Que ce mien feu, tant soit peu, diminue, 
Ny que ma foy descroisse aulcunement. 
Car ferme amour sans eulx est plus, que nue.

Qui se delecte a bien narrer histoires 
Perpetuant des haultz princes les gestes :
Qui se triumphe en superbes victoyres, 
Ou s'enaigrist aux satyres molestes 
Qui chante aussi ses amours manifestes, 
Ou se complaict a plaisamment descrire 
Farces, et jeux esmouvantz gentz a rire. 
Mais moy: je n'ay d'escrire aultre soucy, 
Fors que de toy, et si ne sçay que dire, 
Sinon crier mercy, mercy, mercy.

Moins ne pourroit et la foy, et l'hommage 
Que nous lyer a son obeissance: 
Si contre tort, et tout public dommage 
Nous ne vouions le coeur, et la puissance. 
Donc au vassal fut grand'mescongnoissance 
Quand plus, que soy, faingnant sa france aymer, 
Osa en vain, et sans honte s'armer. 
Mais celle part, comme on dit, la greigneur, 
Deceut celuy, qui pour trop s'estimer 
Vint contre soy, son pays, son seigneur.

Peuvent les dieux ouyr amantz jurer, 
Et rire apres leur promesse mentie? 
Autant seroit droict, et faulx parjurer, 
Qu'eriger loy pour estre aneantie. 
Mais la nature en son vray convertie 
Tous paches sainctz oblige a reverence. 
Voy ce bourbon, qui delaissant florence, 
A romme alla, a romme desolée, 
Pour y purger honteusement l'offence 
De sa patrie, et sa foy violée.

Le cerf volant aux aboys de l'austruche 
Hors de son giste esperdu s'envola: 
Sur le plus hault de l'europe il se jusche, 
Cuydant trouver seurté, et repos là, 
Lieu sacre, et sainct, lequel il viola
Par main a tous prophanément notoyre. 
Aussi par mort precedant la victoyre 
Luy fut son nom insignément playé, 
Comme au besoing pour son loz meritoyre 
De foy semblable a la sienne payé.

Comme hecaté tu me feras errer 
Et vif, et mort cent ans parmy les umbres: 
Comme diane au ciel me resserrer, 
D'ou descendis en ces mortelz encombres: 
Comme regnante aux infernalles umbres 
Amoindriras, ou accroistras mes peines. 
Mais comme lune infuse dans mes veines 
Celle tu fus, es, et seras delie, 
Qu'amour à joinct a mes pensées vaines 
Si fort, que mort jamais ne l'en deslie.

Seule raison, de la nature loy, 
T'à de chascun l'affection acquise. 
Car ta vertu de trop meilleur alloy, 
Qu'or monnoyé, ny aultre chose exquise, 
Te veult du ciel (ô tard) estre requise, 
Tant approchante est des dieux ta coustume. 
Doncques en vain travailleroit ma plume 
Pour t'entailler a perpetuité: 
Mais ton sainct feu, qui a tout bien m'allume, 
Resplendira a la posterité.

Quand l'oeil aux champs est d'esclairs esblouy, 
Luy semble nuict quelque part, qu'il regarde: 
Puis peu a peu de clarté resjouy, 
Des soubdains feuz du ciel se contregarde. 
Mais moy conduict dessoubs la sauvegarde 
De ceste tienne, et unique lumiere, 
Qui m'offusca ma lyesse premiere 
Par tes doulx rayz aiguement suyviz, 
Ne me pers plus en veue coustumiere. 
Car seulement pour t'adorer je vis.

Tu fais, cruel, ses pensées meurdrieres 
Du bien, donc suis, long temps à, poursuyvant, 
Tu la rendz sourde a mes chastes prieres, 
Tant que mon mal est a moy survivant. 
Tu fais soubdain, et deffais, moy vivant, 
Ce, que le temps a grand peine extermine. 
Fais donc, amour, que peu d'heure termine 
Si long languir par revoluz momentz: 
Ou je diray, que ton arc examine 
Neronnerie en mes si griefz tourmentz.

Je voy en moy estre ce mont forviere 
En mainte part pincé de mes pinceaulx. 
A son pied court l'une et l'autre riviere, 
Et jusqu'aux miens descendent deux ruisseaulx.
Il est semé de marbre a maintz monceaulx, 
Moy de glaçons: luy aupres du soleil 
Ce rend plus froid, et moy près de ton oeil 
Je me congele: ou loing d'ardeur je fume. 
Seule une nuict fut son feu nompareil: 
Las tousjours j'ars, et point ne me consume.

Voyant soubdain rougir la blanche neige 
Au rencontrer chose, qui luy meult honte, 
Vaine raison mes sens troublez surmonte, 
Et jà la fin de mes desirs me pleige.
En cest espoir, tresmal asseuré pleige, 
Je croy pitie soubz honteuse doulceur. 
Parquoy en moy, comme de mon bien seur, 
Je fais pleuvoir joyes a si grand somme, 
Qu'en fin me tire au fons de sa grosseur 
Un doulx obly de moy, qui me consomme.

Ay je peu veoir le vermeil de la honte 
Ardoir la face a son honnesteté? 
Et croire encor, que la pitié luy monte 
Sur le plus cher de sa grand'chasteté? 
Meilleur, ô coeur, m'est d'avoir chaste esté 
En si pudique, et hault contentement: 
Et abhorrir pour vil contemnement 
Le bien, qu'amour (amour lassif) conseille. 
Car je jouys du sainct advenement 
De ce grand pape abouchant a marseille.

Dessus le coeur vouloit seul maistriser 
L'aveugle archier, qui des dieux est le maistre: 
La parque aussi le veult seigneuriser, 
Qui des humains se dit seule dame estre. 
Mais sur ce poinct, qu'on le met en sequestre, 
Ma dame acoup s'en saisit par cautelle. 
Tu ne deçoys, dit il, ces deux cy, belle, 
Mais moy: car mort m'eust faict paix recevoir, 
Amour victoire: et soubz ta main cruelle 
Ne puys mercy, tant soit petite, avoir.

Des yeulx, ausquelz s'enniche le soleil, 
Quant sus le soir du jour il se depart, 
Delasché fut le doulx traict nompareil 
Me penetrant jusques en celle part,
Ou l'ame attaincte or'a deux il mespart, 
Laissant le coeur le moins interessé, 
Et toutesfois tellement oppressé, 
Que du remede il ne s'ose enquerir. 
Car, se sentant quasi serpent blessé, 
Rien ne le peult, non dorion, guerir.

Les tristes soeurs plaingnoient l'antique offense, 
Quand au plus doulx serain de nostre vie 
Desdaing s'esmeut pour honneste deffence 
Contre l'ardeur de nostre chaste envie: 
Et l'esperance en long temps poursuyvie 
Ne nous peut lors, tant soit peu, alleger. 
ô vaine foy, ô croire trop leger, 
Qui vous reçoit se fait son mortel hoste: 
Pour non povoir ce malheur abreger, 
Qui le doulx bien de liberté nous oste.

Soit que l'erreur me rende autant suspect, 
Que le peché de soy me justifie,
Ne debvois tu au temps avoir respect, 
Qui tousjours vit, et qui tout verifie? 
Mais l'imposture, ou ton croire se fie, 
à faict l'offence, et toy, et moy irrite. 
Parquoy, ainsi qu'a chascun son merite 
Requiert esgal, et semblable guerdon, 
Meritera mon leger demerite 
D'estre puny d'un plus leger pardon.

Tant est nature en volenté puissante, 
Et volenteuse en son foible povoir,
Que bien souvent a son vueil blandissante, 
Se voit par soy grandement decevoir. 
A mon instinct je laisse concevoir 
Un doulx souhait, qui, non encor bien né, 
Est de plaisirs nourry, et gouverné, 
Se paissant puis de chose plus haultaine. 
Lors estant creu en desir effrené, 
Plus je l'attire et plus a soy m'entraine.

Je ne l'ay veue encor, ne toy congneue 
L'erreur, qui tant de coulpe m'imposa: 
Sinon que foy en sa purité nue 
Causast le mal, a quoy se disposa 
Ton leger croire, et tant y reposa, 
Que ton coeur froid s'y mit totallement: 
Dont j'ay en moy conclu finablement 
De composer a toute repentence,
Puis que ma vie on veult cruellement 
Pour autruy faulte offrir a penitence

Ja deux croissantz la lune m'à monstré: 
Autant de fois plaine nous est descreue: 
Et deux soleilz, qui m'ont cy rencontré, 
Autant de toy m'ont la memoire creue, 
Que m'est la force en l'attente recreue 
Pour le long temps, qui tant nous desassemble, 
Que vie, et moy ne povons estre ensemble. 
Car le mourir en ceste longue absence 
(non toutesfois sans vivre en toy) me semble 
Service esgal au souffrir en presence.

Le forgeron villainement erra, 
Combien qu'il sceust telle estre sa coustume, 
Quand a l'archier l'aultre traict d'or ferra, 
Par qui les coeurs des amantz il allume. 
Car espargnant, possible, son enclume, 
Il nous submit a estimable prys, 
Pour mieux attraire, et les attraictz surpriz 
Constituer en serve obeissance. 
Mais par ce traict attrayant amour pris 
Fut asservy soubz l'avare puissance.

Bien paindre sceut, qui feit amour aveugle, 
Enfant, archier, pasle, maigre, volage: 
Car en tirant ses amantz il aveugle,
Amollissant, comme enfantz, leur courage: 
Pasles par cure, et maigres par grand rage: 
Plus inconstans, que l'autumne, ou printemps. 
Aussi, ô dieu, en noz coeurs tu estens 
L'amour par l'or plaisant, chault, attractif, 
Et par le plomb tu nous rendz mal contentz, 
Comme mol, froid, pesant, et retrainctif.

Bien fut la main a son peril experte 
Qui sur le dos deux aeles luy paingnit. 
Car lors j'eu d'elle evidente la perte, 
Quand moins cuydois, qu'a m'aymer me faingnit. 
Et neantmoins ma foy me constraingnit
A me fier en son erreur patente. 
O combien peult ceste vertu latente 
De croire, et veoir le rebours clerement, 
Tant que pour vivre en si doubteuse attente, 
Je me deçoy trop vouluntairement.

Par maint orage ay secouru fortune 
Pour afferrer ce port tant desiré: 
Et tant me fut l'heur, et l'heure importune, 
Qu'a peine j'ay jusques cy respiré. 
Parquoy voyant, que mon bien aspiré 
Me menassoit et ruyne, et naufrage, 
Je fey carene attendant a l'umbrage, 
Que voile feit mon aveugle nocher, 
Qui despuis vint surgir en telle plage, 
Qu'il me perdit, luy saulve, en ton rocher.

Quiconques fut ce dieu, qui m'enseigna 
Celle raison, qui d'elle me revoque, 
D'un trop grand bien, certes, il me daingna: 
Pource qu'a mieulx ma voulenté provoque. 
Aussi, ô dieux, par effect reciproque 
Je n'eusse sceu a ce bort arriver, 
Sans la vouloir totallement priver, 
De ce, qu'a moy elle fait grand cherté, 
Car loy d'amour est de l'un captiver, 
L'aultre donner d'heureuse liberté.

Le veoir, l'ouyr, le parler, le toucher 
Finoient le but de mon contentement, 
Tant que le bien, qu'amantz ont sur tout cher, 
N'eust oncques lieu en nostre accointement. 
Que m'à valu d'aymer honnestement 
En saincte amour chastement esperdu? 
Puis que m'en est le mal pour bien rendu, 
Et qu'on me peult pour vice reprocher,
Qu'en bien aymant j'ay promptement perdu 
La veoir, l'ouyr, luy parler, la toucher.

Si doulcement le venin de tes yeulx 
Par mesme lieu aux fonz du coeur entra,
Que sans douleur le desir soucyeux 
De liberté tout seul il rencontra. 
Mais l'occupant, peu a peu, penetra, 
Ou l'ame libre en grand seurté vivoit: 
Alors le sang, qui d'elle charge avoit, 
Les membres laisse, et fuit au profond puys. 
Voulant cacher le feu, que chascun voit. 
Lequel je couvre, et celer ne le puis.

Moins je la voy, certes plus je la hays: 
Plus je la hays, et moins elle me fasche.
Plus je l'estime, et moins compte j'en fais: 
Plus je la fuys, plus veulx, qu'elle me sache. 
En un moment deux divers traictz me lasche 
Amour, et hayne, ennuy avec plaisir. 
Forte est l'amour, qui lors me vient saisir, 
Quand hayne vient et vengeance me crie: 
Ainsi me faict hayr mon vain desir 
Celle, pour qui mon coeur tousjours me prie.

Si le soir pert toutes plaisantes fleurs, 
Le temps aussi toute chose mortelle, 
Pourquoy veult on me mettre en plainctz et pleurs, 
Disant qu'elle est encor moins, qu'immortelle? 
Qui la pensée, et l'oeil mettroit sus elle, 
Soit qu'il fut pris d'amoureuse liesse, 
Soit qu'il languist d'aveuglée tristesse, 
Bien la diroit descendue des cieulx, 
Tant s'en faillant qu'il ne la dist déesse, 
S'il la voyoit de l'un de mes deux yeulx.

Ma face, angoisse a quiconques la voit,
Eust a pitié esmeue la scythie: 
Ou la tendresse, en soy que celle avoit, 
S'est soubz le froit de durté amortie. 
Quelle du mal sera donc la sortie, 
Si ainsi foible est d'elle l'asseurance? 
Avec le front serenant l'esperance, 
J'asseure l'ame, et le coeur obligez, 
Me promettant, au moins, pour delivrance 
La mort, seul bien des tristes affligez.

Si le desir, image de la chose, 
Que plus on ayme, est du coeur le miroir, 
Qui tousjours fait par memoire apparoir 
Celle, ou l'esprit de ma vie repose, 
A quelle fin mon vain vouloir propose 
De m'esloingner de ce, qui plus me suyt? 
Plus fuit le cerf, et plus on le poursuyt, 
Pour mieulx le rendre, aux rhetz de servitude:
Plus je m'absente, et plus le mal s'ensuyt 
De ce doulx bien, dieu de l'amaritude.

M'eust elle dict, au moins pour sa deffaicte, 
Je crains, non toy, mais ton affection: 
J'eusse creu lors estre bien satisfaicte 
La mienne en elle honneste intention. 
Mais esmovoir si grand dissention 
Pour moins, que rien, ne peult estre que faulte: 
Faulte je dy, d'avoir esté mal caulte 
A recevoir du bien fruition, 
Qui nous eust faictz aller la teste haulte 
Trop plus haultains, que n'est l'ambition.

Si onc la mort fut tresdoulcement chere, 
A l'ame doulce ores cherement plaict:
Et si la vie eust onc joyeuse chere, 
Toute contente en ce corps se complaict. 
A l'un aggrée, et a l'aultre desplaict 
L'estre apparent de ma vaine fumée, 
Qui tost estaincte, et soubdain rallumée, 
Tient l'esperance en lubrique sejour. 
Dont, comme au feu le phoenix, emplumée 
Meurt, et renaist en moy cent fois le jour.

Tant je l'aymay, qu'en elle encor je vis: 
Et tant la vy, que, maulgre moy, je l'ayme. 
Le sens, et l'ame y furent tant ravis, 
Que par l'oeil fault, que le coeur la desayme. 
Est il possible en ce degré supreme 
Que fermeté son oultrepas revoque? 
Tant fut la flamme en nous deux reciproque, 
Que mon feu luict, quand le sien clair m'appert. 
Mourant le sien, le mien tost se suffoque. 
Et ainsi elle, en se perdant, me pert.

Perseverant en l'obstination 
D'un, qui se veult recouvrer en sa perte,
Je suy tousjours la declination 
De ma ruyne evidamment apperte. 
Car en sa foy, de moy par trop experte, 
Je me prometz le hault bien de mon mieulx. 
Elle s'en rit, attestant les haultz dieux: 
Je voy la faincte, et si ne scay, qu'y faire: 
Fors que faisant deluger mes deux yeulx, 
Je masche abscynce en mon piteux affaire.

Si grand beaulté, mais bien si grand merveille, 
Qui a phebus offusque sa clarté,
Soit que je sois present, ou escarté, 
De sorte l'ame en sa lueur m'esveille, 
Qu'il m'est advis en dormant, que je veille, 
Et qu'en son jour un espoir je prevoy, 
Qui de bien brief, sans deslay, ou renvoy, 
M'esclercira mes pensées funebres. 
Mais quand sa face en son mydy je voy, 
A tous clarté, et a moy rend tenebres.

Le fer se laisse, et fourbir, et brunir, 
Pour se gaigner avec son lustre gloire:
Ou mon travail ne me fait, qu'embrunir 
Ma foy passant en sa blancheur l'yvoire. 
Je contendrois par dessus la victoire: 
Mais hazardant hazard en mes malheurs, 
Las je me fais despouille a mes douleurs, 
Qui me perdantz, au perdre me demeurent, 
Me demeurantz seulement les couleurs 
De mes plaisirs, qui, me naissantz, me meurent.

L'architecteur de la machine ronde, 
Multipliant sa divine puissance, 
Pour enrichir la povreté du monde 
Crea francoys d'admirable prestance: 
Duquel voulant demonstrer la constance, 
Vertu occulte, il l'à soubdain submis 
Aux foibles mains de ses fiers ennemys, 
Chose sans luy vrayement impossible. 
Puis l'acceptant de ses prouvez amys, 
L'à remis sus en sa force invincible.

Glorieux nom, glorieuse entreprinse 
En coeur royal, hault siege de l'honneur,
Luy feit combatre en si dure surprise 
L'hoir de jason guidé par le bon heur. 
De palme aussi le juste coronneur 
L'en à orné, durant qu'il à vescu. 
Car, se faisant de sa patrie escu, 
Feit confesser a la fame importune, 
Que celuy n'est, ny peult estre vaincu, 
Qui combat seul ennemy, et fortune.

L'aigle volant plus loing, qu'oncques ne fit, 
Cuydoit r'entrer en son empire antique: 
Passa la mer, ou asses tost deffit 
Un noveau monstre en ce pays d'aphrique: 
Puis print son vol droict au soleil gallique, 
Duquel l'ardeur ne vive, ne mourante, 
Mais en son chault moderé demourante, 
En s'attrempant, peu a peu lentement 
La transmua en une austruche errante, 
Qui vole bas, et fuit legerement.

Le corps travaille a forces enervées, 
Se resolvant l'esprit en autre vie. 
Le sens troublé voit choses controvées 
Par la memoire en phantasmes ravie.
Et la raison estant d'eulx asservie 
(non aultrement de son propre delivre) 
Me detenant, sans mourir, et sans vivre, 
En toy des quatre à mis leur guerison. 
Doncques a tort ne t'ont voulu poursuyvre 
Le corps, l'esprit, le sens, et la raison.

Comme celluy, qui jouant a la mousche, 
Estend la main, apres le coup receu, 
Je cours a moy, quand mon erreur me touche, 
Me congnoissant par moymesmes deceu. 
Car lors que j'ay clerement apperceu, 
Que de ma foy plainement elle abuse, 
Ceste me soit, dy je, derniere excuse: 
Plus je ne veulx d'elle aulcun bien chercher. 
L'ay je juré! soubdain je m'en accuse, 
Et, maulgré moy, il me fault chevecher.

Quand j'apperceu au serain de ses yeulx 
L'air esclarcy de si longue tempeste, 
Jà tout empeinct au prouffit de mon mieulx, 
Comme un vainqueur d'honnorable conqueste, 
Je commençay a eslever la teste: 
Et lors le lac de mes novelles joyes 
Restangna tout, voire dehors ses voyes 
Asses plus loing, qu'onques ne feit jadis. 
Dont mes pensers guidez par leurs montjoyes, 
Se paonnoient tous en leur hault paradis.

Taire, ou parler soit permis a chascun, 
Qui libre arbitre a sa voulenté lye. 
Mais s'il advient, qu'entre plusieurs quelqu'un 
Te die: dame, ou ton amant se oblye, 
Ou de la lune il fainct ce nom delie 
Pour te monstrer, comme elle, estre muable:
Soit loing de toy tel nom vituperable, 
Et vienne à qui un tel mal nous procure. 
Car je te cele en ce surnom louable, 
Pour ce qu'en moy tu luys la nuict obscure.

Si c'est amour, pourquoy m'occit il doncques, 
Qui tant aymay, et onq ne sceuz hair? 
Je ne m'en puis non asses esbahir,
Et mesmement que ne l'offençay oncques: 
Mais souffre encor, sans complainctes quelconques, 
Qu'il me consume, ainsi qu'au feu la cyre. 
Et me tuant, a vivre il me desire, 
Affin qu'aymant aultruy, je me desayme. 
Qu'est il besoing de plus oultre m'occire, 
Veu qu'asses meurt, qui trop vainement ayme?

Plus librement, certes, j'accuserois 
Le tien vers moy et froit, et lent courage: 
Si le devoir duquel j'abuserois 
Ne te fust honte, et a moy grand'oultrage. 
Car la ferveur d'une si doulce rage 
Suspend tousjours l'incertain d'amytié: 
Qui fait souvent, que vraye inimitié 
Se doubte aussi soubz prouvée union. 
Mais, si tu veulx, par ta froide pitié 
Tu decevras la mienne opinion.

Non celle ardeur du procyon celeste 
Nous fait sentir de phaeton l'erreur:
Mais cest aspect de la vierge modeste 
Phebus enflamme en si ardente horreur, 
Qu'aux bas mortelz vient la froide terreur, 
Qui de la peur de leur fin les offense. 
Voy: seulement la memoire en l'absence 
De toy m'eschauffe, et ard si vivement, 
Qu'en toy me fait ta divine presence 
Prouver tousjours l'extreme jugement.

L'esté bouilloit, et ma dame avoit chault: 
Parquoy amour vistement se desbande, 
Et du bandeau l'esventant bas, et hault, 
De ses beaulx yeulx excite flamme grande, 
Laquelle au voile, et puis de bande en bande, 
Saulte aux cheveulx, dont l'enfant ardent fume. 
Comment, dit il, est ce donc ta coustume 
De mal pour bien a tes serviteurs rendre? 
Mais c'est ton feu, dit elle, qui allume 
Mon chaste coeur, ou il ne se peult prendre.

Des montz hautains descendent les ruisseaulx, 
Fuyantz au fons des umbreuses vallées.
Des champz ouvertz et bestes, et oyseaulx 
Aux boyz serrez destournent leurs allées, 
Les ventz bruyantz sur les undes sallées, 
Soubz creux rochers appaisez se retirent. 
Las de mes yeulx les grandz rivieres tirent 
En lieux a tous, fors a elle, evidentz. 
Et mes souspirs incessamment respirent, 
Tousjours en terre, et au ciel residentz.

Continuant toy, le bien de mon mal, 
A t'exercer, comme mal de mon bien: 
J'ay observé pour veoir, ou bien, ou mal, 
Si mon service en toy militoit bien. 
Mais bien congneus appertement combien 
Mal j'adorois tes premieres faveurs. 
Car, savourant le jus de tes saveurs 
Plus doulx asses, que succre de madere, 
Je creuz, et croy encor tes deffameurs, 
Tant me tient sien l'espoir, qui trop m'adhere.

Tresobservant d'eternelle amytié 
Je me laissois aux estoilles conduire.
Quand, admirant seulement a moytié 
Celle vertu, qui tant la faict reluire, 
Soubdain doubtay, qu'elle me pourroit nuire. 
Pour estre a tous si grand contentement. 
Dont froide peur surprenant lentement 
Et corps, et coeur, à jà l'ame conquise: 
Tant griefve perte est perdre promptement 
Chose par temps, et par labeur acquise.

Amour des siens trop durement piteux 
Cacha son arc, abandonnant la terre. 
Delie voit le cas si despiteux, 
Qu'avec venus le cherche, et le deterre. 
Garde, luy dist cypris, qu'il ne t'enferre, 
Comme aultresfois mon coeur l'à bien prouvé. 
Je ne crains point si petit arc trouvé, 
Respond ma dame haultaine devenue.
Car contre moy l'archier s'est esprouvé: 
Mais tout armé l'ay vaincu toute nue.

Comme lon voit sur les froides pensées 
Maintz accidentz maintes fois advenir, 
Ainsi voit on voulentez insensées 
Par la memoire a leur mal revenir. 
A tout moment de toy le souvenir 
Ores la doubte, ores la foy me baille, 
Renovellant en moy celle bataille, 
Qui jusqu'en l'ame en suspend me demeure.
Aussi vault mieux qu'en doubtant je travaille, 
Que, estant certain, cruellement je meure.

Par le penser, qui forme les raisons, 
Comme la langue a la voix les motz dicte: 
J'ay consommé maintes belles saisons 
En ceste vie heureusement maudicte. 
Pour recouvrer celle a moy interdicte 
Par ce tyrant, qui fait sa residence 
Là, ou ne peult ne sens, ne providence, 
Tant est par tout cauteleusement fin.
Ce neantmoins, maulgré la repentence, 
J'espere, apres long travail, une fin.

Decrepité en vielles esperances 
Mon ame, las, se deffie de soy. 
ô dieux, ô cieux, oyez mes douleances, 
Non de ce mal, que pour elle reçoy: 
Mais du malheur, qui, comme j'apperçoy, 
Est conjuré par vous en ma ruyne. 
Vysse je au moins esclercir ma bruyne 
Pour un cler jour en desirs prosperer. 
Las abrevé de si forte alluyne, 
Mon esperance est a non esperer.

Si en ton lieu j'estois, ô doulce mort, 
Tu ne serois de ta faulx dessaisie. 
ô fol, l'esprit de ta vie est jà mort. 
Comment? je voy. ta force elle à saisie. 
Je parle aumoins. ce n'est que phrenesie. 
Vivray je donc tousjours? non: lon termine 
Ailleurs ta fin. et ou? plus n'examine. 
Car tu vivras sans coeur, sans corps, sans ame, 
En ceste mort plus, que vie, benigne, 
Puis que tel est le vouloir de ta dame.

Quiconque à veu la superbe machine, 
Miracle seul de sa seulle beaulté, 
Veit le modelle a ma triste ruyne
Jà tempesté par si grand'cruaulté, 
Que pieçe entiere (hors mise loyaulté) 
Ne me resta, non ce peu desperance, 
Qui me froissant et foy, et asseurance, 
Me feit relique a ma perdition. 
Donc pour aymer encor telle souffrance, 
Je me desayme en ma condition.

Fuyantz les montz, tant soit peu, nostre veue, 
Leur vert se change en couleur asurée, 
Qui plus loingtaine est de nous blanche veue 
Par prospective au distant mesurée. 
L'affection en moy demesurée 
Te semble a veoir une taincte verdeur, 
Qui, loing de toy, esteinct en moy l'ardeur, 
Dont près je suis jusqu'a la mort passible. 
Mais tu scais mieulx, qui peulx par ta grandeur 
Faciliter, mesmement l'impossible.

Dans son jardin venus se reposoit 
Avec amour, sa tendre nourriture, 
Lequel je vy, lors qu'il se deduisoit, 
Et l'apperceu semblable a ma figure. 
Car il estoit de tresbasse stature,
Moy trespetit: luy pasle, moy transy. 
Puis que pareilz nous sommes donc ainsi, 
Pourquoy ne suis second dieu d'amytié? 
Las je n'ay pas l'arc, ne les traictz aussi, 
Pour esmouvoir ma maistresse a pitié.

Pour me despendre en si heureux service, 
Je m'espargnay l'estre semblable aux dieux. 
Me pourra donc estre imputé a vice, 
Constituant en elle mes haultz cieulx? 
Fais seulement, dame, que de tes yeulx 
Me soient tousjours toutes nuisances lentes. 
Lors vous, nuisantz, dieux des umbres silentes, 
(me preservant elle d'adversité) 
Ne m'osterez par forces violentes 
Non un iota de ma felicité.

Je le vouluz, et ne l'osay vouloir, 
Pour non la fin a mon doulx mal prescrire. 
Et qui me feit, et fait encor douloir, 
J'ouvris la bouche, et sur le poinct du dire 
Mer, un serain de son nayf soubrire 
M'entreclouit le poursuyvre du cy. 
Dont du desir le curieux soucy 
De mon hault bien l'ame jalouse enflamme, 
Qui tost me fait mourir, et vivre aussi, 
Comme s'estainct, et s'avive ma flamme.

Au caucasus de mon souffrir lyé 
Dedans l'enfer de ma peine eternelle, 
Ce grand desir de mon bien oblyé,
Comme l'aultour de ma mort immortelle, 
Ronge l'esprit par une fureur telle, 
Que consommé d'un si ardent poursuyvre, 
Espoir le fait, non pour mon bien, revivre: 
Mais pour au mal renaistre incessamment, 
Affin qu'en moy ce mien malheureux vivre 
Prometheus tourmente innocemment.

Je me complais en si doulce bataille, 
Qui sans resouldre, en suspend m'entretient. 
Si l'un me point d'un costé, l'autre taille 
Tout rez a rez de ce, qui me soustient. 
L'un de sa part, tres obstiné maintient,
Que l'espoir n'est, sinon un vain umbrage: 
Et l'aultre dit desir estre une rage, 
Qui nous conduit soubz aveuglée nuict. 
Mais de si grand, et perilleux naufrage 
Ma fermeté retient ce, qui me nuict.

L'aulbe estaingnoit estoilles a foison, 
Tirant le jour des regions infimes, 
Quand apollo montant sur l'orison 
Des montz cornuz doroit les haultes cymes. 
Lors du profond des tenebreux abysmes, 
Ou mon penser par ses fascheux ennuyz 
Me fait souvent percer les longues nuictz, 
Je revoquay a moy l'ame ravie: 
Qui, dessechant mes larmoyantz conduictz, 
Me feit cler veoir le soleil de ma vie.

Au recevoir l'aigu de tes esclairs 
Tu m'offuscas et sens, et congnoissance. 
Car par leurs rays si soubdains, et si clairs, 
J'eu premier peur, et puis resjouissance: 
Peur de tumber soubz griefve obeissance: 
Joye de veoir si hault bien allumer. 
Osas tu donc de toy tant presumer, 
Oeil esblouy, de non veoir, et de croire, 
Qu'en me voulant a elle accoustumer, 
Facilement j'obtiendrois la victoire?

Ne t'esbahis, dame, si celle fouldre 
Ne me fusa soubdainement le corps. 
Car elle m'eust bien tost reduit en pouldre, 
Si ce ne fust, qu'en me tastant alors, 
Elle apperceut ma vie estre dehors, 
Heureuse en toy: d'ailleurs, elle n'offense 
Que le dedans, sans en faire apparence, 
Ce que de toy elle à, certes, appris. 
Car je scay bien, et par experience, 
Que sans m'ouvrir tu m'as ce mien coeur pris.

L'ardent desir du hault bien desiré, 
Qui aspiroit a celle fin heureuse, 
à de l'ardeur si grand feu attiré, 
Que le corps vif est jà poulsiere umbreuse: 
Et de ma vie en ce poinct malheureuse 
Pour vouloir toute a son bien condescendre, 
Et de mon estre, ainsi reduit en cendre 
Ne m'est resté, que ces deux signes cy: 
L'oeil larmoyant pour piteuse te rendre, 
La bouche ouverte a demander mercy.

Vulcan jaloux reprochoit a sa femme, 
Que son enfant causoit son vitupere. 
Venus cuydant couvrir si grand diffame, 
Battoit son filz pour complaire a son pere. 
Mais lors amour plorant luy impropere
Maint cas, dont fut le forgeron honteux: 
Et de vengeance estant trop couvoiteux 
Pourquoy, dist il, m'as tu bandé la face? 
Sinon affin qu'en despit du boyteux 
Aulcunesfois, non voyant, te frappasse?

Ou le contraire est certes verité, 
Ou le rapport de plusieurs est mensonge, 
Qui m'à le moins, que j'ay peu, irrité, 
Sachant que tout se redouldroit en songe: 
Bien que la doubte aucunesfois se plonge 
Sur le scrupule, ou ta bonté demeure. 
Vray est, qu'alors, tout soubdain, et sur l'heure 
Je ris en moy ces fictions frivoles, 
Comme celuy, que plainement s'asseure 
Tout en ta foy, thresor de tes parolles.

Non sur toy seule envie à faict ce songe,
Mais en maintz lieux, et plus hault mille fois. 
Et si en toy elle est veue mensonge, 
Pour verité se troeuve toutesfois. 
Et pour spectacle, ô albion, tu vois 
Malice honneur aujourdhuy contrefaire, 
Pour a ta dame un tel oultrage faire, 
Qu'elle à plus cher a honte, et villainie 
De sa coronne, et de soy se deffaire, 
Que veoir amour ceder a calumnie.

Sur le matin, commencement du jour, 
Qui flourit tout en penitence austere, 
Je vy amour en son triste sejour 
Couvrir le feu, qui jusque au coeur m'altere. 
Descouvre, dy je, ô malin, ce cotere, 
Qui moins offence, ou plus il est preveu. 
Ainsi, dit il, je tire au despourveu, 
Et celément plus droit mes traictz j'asseure. 
Ainsi qui cuyde estre le mieulx pourveu 
Se fait tout butte a ma visée seure.

Ce doux grief mal tant longuement souffert 
En ma pensée et au lieu le plus tendre, 
De mon bon gré au travail m'a offert, 
Sans contre amour aulcunement contendre: 
Et me vouldrois a plus souffrir estendre, 
Si lon povoit plus grand peine prouver. 
Mais encor mieulx me feroit esprouver, 
Si par mourir sa foy m'estoit gaignée, 
Tant seulement pour me faire trouver 
Doulce la peine au mal accompaignée.

Non cy me tien ma dure destinée 
Ensepvely en solitaire horreur: 
Mais y languit ma vie confinée 
Par la durté de ton ingrate erreur: 
Et ne te sont ne craincte, ne terreur 
Fouldre des dieux, et ton cruel meffaire. 
Celle s'enflamme a la vengeance faire, 
Cestuy t'accuse, et justice demande. 
Pourras tu donc, toy seule, satisfaire 
A moy, aux dieux, a ta coulpe si grande?

Amour perdit les traictz, qu'il me tira, 
Et de douleur se print fort a complaindre: 
Venus en eut pitié, et souspira,
Tant que par pleurs son brandon feit esteindre, 
Dont aigrement furent contrainctz de plaindre: 
Car l'archier fut sans traict, cypris sans flamme. 
Ne pleure plus, venus: mais bien enflamme 
Ta torche en moy, mon coeur l'allumera: 
Et toy, enfant, cesse: va vers ma dame, 
Qui de ses yeux tes flesches refera.

Par ce hault bien, qui des cieulx plut sur toy, 
Tu m'excitas du sommeil de paresse: 
Et par celuy qu'ores je ramentoy,
Tu m'endormis en mortelle destresse. 
Luy seul a vivre evidemment m'adresse, 
Et toy ma vie a mort as consommée. 
Mais (si tu veulx) vertu en toy nommée, 
Agrandissant mes espritz faictz petitz. 
De toy, et moy fera la renommée 
Oultrepasser et ganges, et bethys.

Osté du col de la doulce plaisance, 
Fu mis es bras d'amere cruauté, 
Quand premier j'eu novelle congnoissance 
De celle rare, et divine beauté, 
Qui obligea ma ferme loyaulté 
Au froid loyer de si grand servitude. 
Non que j'accuse en toy nature rude: 
Mais a me plaindre à toy m'a incité 
L'avoir perdu en telle ingratitude 
Les meilleurs ans de ma felicité.

Sur nostre chef gettant phebus ses rayz,
Faisoit bouillir de son cler jour la none: 
Advis me fut de veoir en son taint frais 
Celle, de qui la rencontre m'estonne, 
De qui la voix si fort en l'ame tonne: 
Que ne puis d'elle un seul doulx mot ouir: 
Et de qui l'oeil vient ma veue esblouir, 
Tant qu'aultre n'est, fors elle, a mes yeux belle. 
Me pourra donc tel soleil resjouir, 
Quand tout mydi m'est nuict, voire eternelle?

Oeil aquilin, qui tant osas souffrir 
Les rayz aiguz de celle clarté saincte, 
A qui amour vaincu se vint offrir, 
Donc de ses traictz tu la veis toute ceincte, 
N'aperçoys tu, que de tes maulx enceincte, 
Elle te fait tant de larmes pleuvoir? 
Vueillent les cieulx par un bening debvoir, 
Tes pleurs si grandz si largement deduire, 
Qu'elle les voye en un ruisseau movoir, 
Qui, murmurant, mes peines puisse dire.

Si treslas fut d'environner le monde 
Le dieu volant, qu'en mer il s'abysma: 
Mais retournant a chef de temps sur l'unde, 
Sa trousse print, et en fuste l'arma: 
De ses deux traictz diligemment rama, 
De l'arc fit l'arbre, et son bendeau tendit 
Aux ventz pour voille, et en port descendit 
Tresjoyeux d'estre arrivé seurement. 
Ainsi amour, perdu a nous, rendit 
Vexation, qui donne entendement.

Ton hault sommet, ô mont a venus saincte, 
De tant d'esclairs tant de fois coronné,
Monstre ma teste estre de sanglotz ceincte, 
Qui mon plus hault tiennent environné. 
Et ce brouas te couvrant estonné, 
De mes souspirs descouvre la bruyne. 
Tes aqueductz, deplorable ruyne, 
Te font priser par l'injure du temps, 
Et mes yeulx secz de l'eau, qui me ruyne, 
Me font du peuple, et d'elle passe temps.

Te voyant rire avecques si grand grace, 
Ce doulx soubris me donne espoir de vie,
Et la doulceur de ceste tienne face 
Me promect mieulx de ce, dont j'ay envie. 
Mais la froideur de ton coeur me convie 
A desespoir, mon desseing dissipant. 
Puis ton parler du miel participant 
Me remet sus le desir, qui me mort. 
Parquoy tu peulx, mon bien anticipant, 
En un moment me donner vie, et mort.

A contempler si merveilleux spectacle, 
Tu anoblis la mienne indignité. 
Pour estre toy de ce siecle miracle, 
Restant merveille a toute eternité, 
Ou la clemence en sa benignité, 
Revere a soy chasteté presidente 
Si hault au ciel de l'honneur residente, 
Que tout aigu d'oeil vif n'y peult venir. 
ô vain desir, ô folie evidente, 
A qui de faict espere y parvenir.

Le dieu imberbe au giron de thetys 
Nous fait des montz les grandz umbres descendre: 
Moutons cornuz, vaches, et veaulx petitz, 
En leurs parcz clos serrez se viennent rendre. 
Lors tout vivant a son repos veult tendre, 
Ou dessus moy noveau resveil s'espreuve 
Car moy constraint, et par forcée preuve. 
Le soir me couche esveillé hors de moy, 
Et le matin veillant aussi me treuve, 
Tout esploré en mon piteux esmoy.

Fusse le moins de ma calamité 
Souffrir, et vivre en certaine doubtance:
J'aurois au moins, soit en vain, limité 
Le bout sans fin de ma vaine esperance. 
Mais tous les jours gruer soubz l'asseurance, 
Que ceste fiebvre aura sa guerison, 
Je dy, qu'espoir est la grand prurison, 
Qui nous chatouille a toute chose extreme, 
Et qui noz ans use en doulce prison, 
Comme un printemps soubz la maigre caresme.

L'oysiveté des delicates plumes, 
Lict coustumier, non point de mon repos, 
Mais du travail, ou mon feu tu allumes, 
Souventesfois, oultre heure, et sans propos 
Entre ses drapz me detient indispos, 
Tant elle m'à pour son foible ennemy. 
Là mon esprit son corps laisse endormy 
Tout transformé en image de mort, 
Pour te monstrer, que lors homme a demy, 
Vers toy suis vif, et vers moy je suis mort.

Sur le matin, songeant profondement, 
Je vy ma dame avec venus la blonde. 
Elles avoient un mesme vestement, 
Pareille voix, et semblable faconde: 
Les yeulx riantz en face, et teste ronde 
Avec maintien, qui le tout compassoit. 
Mais un regret mon coeur entrelassoit, 
Appercevant ma maistresse plus belle. 
Car cytarée en pitié surpassoit 
Là, ou delie est tousjours plus rebelle.

Bien qu'on me voye oultre mode esjouir, 
Ce mien travail toutesfois peine endure, 
J'ay certes joye a ta parolle ouir 
A mon ouye asses tendrement dure: 
Et je m'y pene affin que tousjours dure 
L'intention de nostre long discours. 
Mais quand au but de mon vouloir je cours, 
Tes voulentez sont ailleurs declinées, 
Parquoy tousjours en mon travaillé cours 
Tu fuys, daphnes, ardeurs apollinées.

Suyvant celuy, qui pour l'honneur se jecte, 
Ou pour le gaing, au peril dangereux, 
Je te rendy ma liberté subjecte, 
Pour l'affranchir en vivre plus heureux. 
Apres le sault je m'estonnay paoureux 
Du grand chaos de si haulte entreprise, 
Ou plus j'entray, et plus je trouvay prise 
L'ame abysmée au regret, qui la mord. 
Car tout le bien de l'heureuse surprise 
Me fut la peur, la douleur, et la mort.

L'affection d'un trop haultain desir 
Me benda l'oeil de la raison vaincue: 
Ainsi conduict par l'incongneu plaisir, 
Au regne umbreux ma vie s'est rendue. 
Lors debendant ceste face esperdue, 
Je vy de loing ce beau champ elisée, 
Ou ma jeunesse en son rond colisée 
Satyrisoit contre solicitude, 
Qui liberté, de moy tant fort prisée, 
M'avoit changée en si grand servitude.

Je vy aux raiz des yeulx de ma deesse 
Une clarté esblouissamment plaine 
Des esperitz d'amour, et de liesse, 
Qui me rendit ma fiance certaine 
De la trouver humainement haultaine: 
Tant abondoit en faveur, et en grace, 
Que toute chose, ou qu'elle dye, ou face, 
Cent mille espoirs y sont encor compris. 
Et par ainsi, voyant si doulce face, 
Ou moins craingnoys, là plus tost je fus pris.

J'attens ma paix du repos de la nuict, 
Nuict refrigere a toute aspre tristesse: 
Mais s'absconsant le soleil, qui me nuyt, 
Noye avec soy ce peu de ma liesse. 
Car lors jectant ses cornes la deesse, 
Qui du bas ciel esclere la nuict brune, 
Renaist soubdain en moy celle aultre lune 
Luisante au centre, ou l'ame a son sejour, 
Qui, m'excitant a ma peine commune, 
Me fait la nuict estre un penible jour.

Fortune forte a mes voeutz tant contraire 
Oste moy tost du mylieu des humains. 
Je ne te puis a mes faveurs attraire: 
Car ta dame à ma roue entre ses mains. 
Et toy, amour, qui en as tué maintz:
Elle à mon arc pour nuire, et secourir. 
Aumoins toy, mort, vien acoup me ferir: 
Tu es sans coeur, je n'ay puissance aulcune. 
Donc (que crains tu?) dame, fais me mourir, 
Et tu vaincras, amour, mort, et fortune.

Seroit ce point fiebvre, qui me tourmente, 
Brulant de chault, tremblant aussi de froit? 
C'est celle ardeur, que j'ay si vehemente, 
Qui tant plus sent ta froideur, tant plus croit, 
Bien que ton froit surprimer la vouldroit 
Taschant tousjours à me faire nuisance. 
Mais, comme puis avoir d'eulx congnoissance, 
Ilz sont (tous deux) si fortz en leur poursuivre, 
Que froit, et chault, pareilz en leur puissance, 
Me font languir sans mourir, et sans vivre.

Mars amoureux voulut baiser ma dame, 
Pensant que fust venus sa bien aymée. 
Mais contre luy soubdain elle s'enflamme, 
Et luy osta son espée enfumée. 
Quand je la vy en ce poinct estre armée. 
Fais, dy je lors, de ceste cymeterre, 
Que je descende avec mes maulx soubz terre. 
Va: ta demande est, dit elle, importune. 
Car j'en veulx faire a tous si forte guerre, 
Qu'aulcun n'aura sur moy victoire aulcune.

De l'arc d'amour tu tires, prens, et chasses 
Les coeurs de tous a t'aymer curieux: 
Du bracquemart de mars tu les deschasses
Tant, que nul n'est sur toy victorieux. 
Mais veulx tu faire acte plus glorieux, 
Et digne asses d'eternelle memoire? 
Pour t'acquerir perpetuelle gloire, 
Rendz son espée a ce dieu inhumain, 
Et a l'archier son arc fulminatoire, 
Et tes amantz fais mourir de ta main.

Lors que le soir venus au ciel r'appelle, 
Portant repos au labeur des mortelz, 
Je voy lever la lune en son plain belle, 
Ressuscitant mes soucys immortelz, 
Soucys, qui point ne sont a la mort telz, 
Que ceulx, que tient ma pensée profonde. 
ô fusses tu, vesper, en ce bas monde, 
Quand celle vient mon enfer allumer. 
Lors tu verroys, tout autour a la ronde, 
De mes souspirs le montgibel fumer.

Longue silence, ou je m'avainissoys 
Hors la memoyre et des dieux, et des hommes,
Fut le repos, ou je me nourrissoys 
Tout deschargé des amoureuses sommes. 
Mais, comme advient, quand a souhait nous sommes, 
De nostre bien la fortune envieuse 
Trouble ma paix par troys lustres joyeuse, 
Renovellant ce mien feu ancien. 
Dont du grief mal l'ame toute playeuse 
Fait resonner le circuyt plancien.

En devisant un soir me dit ma dame. 
Prens ceste pomme en sa tendresse dure, 
Qui estaindra ton amoureuse flamme, 
Veu que tel fruict est de froide nature: 
Adonc aura congrue nourriture
L'ardeur, qui tant d'humeur te fait pleuvoir. 
Mais toy, luy dy je, ainsi que je puis veoir, 
Tu es si froide, et tellement en somme, 
Que si tu veulx de mon mal cure avoir, 
Tu estaindras mon feu mieulx, que la pomme.

ô ans, ô moys, sepmaines, jours, et heures,
ô intervalle, ô minute, ô moment, 
Qui consumez les durtez, voire seures, 
Sans que l'on puisse appercevoir comment, 
Ne sentez vous, que ce mien doulx tourment 
Vous use en moy, et voz forces deçoit? 
Si donc le coeur au plaisir, qu'il reçoit, 
Se vient luy mesme a martyre livrer: 
Croire fauldra, que la mort doulce soit, 
Qui l'ame peult d'angoisse delivrer.

Par ton regard severement piteux 
Tu m'esblouis premierement la veue: 
Puis du regard de son feu despiteux 
Surpris le coeur, et l'ame a l'impourveue, 
Tant que despuis, apres mainte reveue 
J'ars de plus fort sans novelle achoison. 
Ce mesme temps la superbe toison 
D'ambition, qui a tout mal consent,
Toute aveuglée espandit sa poison 
Dessus le juste, et royal innocent.

Insatiable est l'appetit de l'homme 
Trop effrené en sa cupidité, 
Qui de la terre ayant en main la pomme, 
Ne peult saouler si grand'avidité: 
Mais (ô l'horreur) pour sa commodité 
Viole foy, honneur, et innocence. 
Ne pleure plus, france: car la presence 
Du sang d'abel devant dieu criera 
Si haultement que pour si grande offence 
L'aisné cain devant toy tremblera.

Pour m'enlasser en mortelles deffaictes 
Tu m'afoiblis le fort de ton povoir: 
Soit que couvrir esperances deffaictes 
Face un bien peu d'espoir appercevoir, 
Si ne peult on non asses concevoir
A quelle fin ton vouloir se dispose. 
Parquoy mon bien, qui en ta foy repose, 
Au long souffrir patiemment m'enhorte: 
Car aussi bien ta cruaulté propose 
De me donner, comme a mort, vie morte.

Le hault penser de mes frailes desirs 
Me chatouilloit a plus haulte entreprise, 
Me desrobant moymesme a mes plaisirs, 
Pour destourner la memoire surprise 
Du bien, auquel l'ame demoura prise: 
Dont, comme neige au soleil, je me fondz 
Et mes souspirs dès leurs centres profondz 
Si haultement eslevent leurs voix vives,
Que plongeant l'ame, et la memoire au fondz, 
Tout je m'abysme aux oblieuses rives.

Petit object esmeult grande puissance, 
Et peu de flamme attrait l'oeil de bien loing. 
Que fera donc entiere congnoissance, 
Dont on ne peult se passer au besoing? 
Ainsi honneur plus tost quicteroit soing, 
Plus tost au temps sa clepsidre cherroit, 
Plus tost le nom sa trompette lairroit, 
Qu'en moy mourust ce bien, dont j'ay envie. 
Car, me taisant de toy on me verroit 
Oster l'esprit de ma vie a ma vie.

L'aigle des cieulx pour proye descendit, 
Et sur ma dame hastivement se poulse: 
Mais amour vint, qui le cas entendit, 
Et dessus luy employe et arc, et trousse. 
Lors jupiter indigné se courrouce, 
Et l'archier fuit aux yeulx de ma maistresse, 
A qui le dieu crie plain de tristesse, 
Je veulx, venus, ton filz, qui à mespris. 
Delie suis, dit elle, et non déesse: 
Prendre cuydois, dit il, mais je suis pris.

Tu celle fus, qui m'obligeas premiere 
En un seul corps a mille creanciers: 
Tu celle fus, qui causas la lumiere, 
Dont mes souspirs furent les encenciers. 
Mais vous, souciz, prodigues despenciers 
De paix tranquille, et vie accoustumée, 
Meites la flambe en mon ame allumée,
Par qui le coeur souffre si grandz discordz 
Qu'apres le feu estaincte la fumée 
Vivra le mal, avoir perdu le corps.

De ces haultz montz jettant sur toy ma veue, 
Je voy les cieulx avec moy larmoier: 
Des bois umbreux je sens a l'impourveue, 
Comme les bledz, ma pensée undoier. 
En tel espoir me fait ores ploier, 
Duquel bien tost elle seule me prive. 
Car a tout bruyt croyant que lon arrive, 
J'apperçoy cler, que promesses me fuyent. 
ô fol desir, qui veult par raison vive, 
Que foy habite, ou les ventz legers bruyent.

Vaincre elle sçait hommes par sa valeur, 
Et par son sens l'oultrageuse fortune: 
Et toutesfoys ne peult a mon malheur 
Remedier, se voyant opportune 
Pour bienheurer trop plus grand'infortune, 
Laissant mon cas suspendre a nonchaloir. 
Mais si des cieulx pour me faire douloir, 
A tous benigne, a moy est inhumaine, 
De quoy me sert mon obstiné vouloir? 
Contre le ciel ne vault deffence humaine.

Si apollo restrainct ses raiz dorez, 
Se marrissant tout honteux soubz la nue, 
C'est par les tiens de ce monde adorez, 
Desquels l'or pur sa clarté diminue. 
Parquoy soubdain, qu'icy tu es venue, 
Estant sur toy, son contraire, envieux, 
à congelé ce brouas pluvieux, 
Pour contrelustre à ta divine face. 
Mais ton tainct frais vainct la neige des cieulx, 
Comme le jour la clere nuict efface.

Ensevely long temps soubz la froideur
Du marbre dur de ton ingratitude, 
Le corps est jà en sa foible roideur 
Extenué de sa grand'servitude: 
Dont ame, et coeur par ta nature rude 
Sont sans mercy en peine oultrepassez. 
ô aujourd'huy, bienheureux trespassez, 
Pour vostre bien tout devot intercede: 
Mais pour mes maulx en mon tourment lassez 
Celle cruelle un purgatoire excede.

A l'embrunir des heures tenebreuses, 
Que somnus lent pacifie la terre. 
Ensevely soubz cortines umbreuses, 
Songe a moy vient, qui mon esprit desserre, 
Et tout aupres de celle là le serre,
Qu'il reveroit pour son royal maintien. 
Mais par son doulx, et privé entretien 
L'attraict tant sien, que puis sans craincte aulcune 
Il m'est advis, certes, que je la tien, 
Mais ainsi, comme endimion la lune.

L'esprit, qui fait tous tes membres movoir 
Au doulx concent de tes qualitez sainctes, 
à eu du ciel ce tant heureux povoir 
D'enrichir l'ame, ou graces tiennent ceinctes 
Mille vertus de mille aultres enceinctes, 
Comme tes faictz font au monde apparoistre. 
Si transparent m'estoit son chaste cloistre 
Pour reverer si grand'divinité, 
Je verrois l'ame, ensemble et le corps croistre, 
Avant leur temps, en leur eternité.

Ce bas soleil, qui au plus hault fait honte,
Nous à daingné de sa rare lumiere, 
Quand sa blancheur, qui l'yvoire surmonte, 
à esclercy le brouillas de fourviere: 
Et s'arrestant l'une, et l'aultre riviere, 
Si grand'clarté s'est icy demonstrée, 
Que quand mes yeulx l'ont soubdain rencontrée, 
Ilz m'ont perdu au bien, qui seul me nuict. 
Car son cler jour serenant la contrée, 
En ma pensée a mys l'obscure nuict.

Le jour passé de ta doulce presence 
Fust un serain en hyver tenebreux, 
Qui fait prouver la nuict de ton absence 
A l'oeil de l'ame estre un temps plus umbreux 
Que n'est au corps ce mien vivre encombreux, 
Qui maintenant me fait de soy refus. 
Car dès le poinct, que partie tu fus, 
Comme le lievre accroppy en son giste,
Je tendz l'oreille, oyant un bruyt confus, 
Tout esperdu aux tenebres d'egypte.

Tant me fut lors cruellement piteuse 
L'affection, qui en moy s'estendit, 
Que quand la voix hardie, et puis honteuse 
Voulut respondre, un seul mot ne rendit: 
Mais, seulement souspirant, attendit, 
Que lon luy dist: ou penses tu attaindre? 
Ainsi veoit on la torche en main s'estaindre, 
Si en temps deu on laisse a l'esmovoir, 
Qui, esbranlée un bien peu, sans se faindre 
Fait son office ardent a son povoir.

Delia ceincte, hault sa cotte attournée, 
La trousse au col, et arc, et flesche aux mains, 
Exercitant chastement la journée, 
Chasse, et prent cerfz, biches, et chevreulx maintz. 
Mais toy, delie, en actes plus humains 
Mieulx composée, et sans violentz dardz, 
Tu venes ceulx par tes chastes regardz, 
Qui tellement de ta chasse s'ennuyent: 
Qu'eulx tous estantz de toy sainctement ardz, 
Te vont suyvant, ou les bestes la fuyent.

Le bon nocher se monstre en la tempeste, 
Et le souldart au seul conflict se proeuve:
Aussi amour sa gloire, et sa conqueste 
Par fermeté en inconstance esproeuve. 
Parquoy souvent en maintz lieux il me troeuve 
Ou audevant me presente un object 
Avec si doulx, et attrayant subject, 
Que ma pensée, a peu pres s'y transmue, 
Bien que ma foy, sans suyvre mon project, 
çà, et là tourne, et point ne se remue.

Le vespre obscur a tous le jour clouit 
Pour ouvrir l'aulbe aux limbes de ma flamme: 
Car mon desir par ta parolle ouyt 
Qu'en te donnant a moy, tu m'estois dame. 
Lors je sentis distiler en mon ame 
Le bien du bien, qui tout aultre surmonte. 
Et neantmoins, asses loing de mon compte, 
Pitié te feit tendrement proferer 
Ce doulx nenny, qui flamboyant de honte, 
Me promit plus qu'onc n'osay esperer.

Saincte union povoit seule accomplir 
L'intention, que sa loy nous donna, 
Comme toy seule aussi debvois supplir 
Au bien, qu'a deux elle mesme ordonna. 
A luy et corps et foy abandonna: 
A moy le coeur, et la chaste pensée. 
Mais si sa part est ores dispensée 
A recepvoir le bien, qu'amour despart, 
La mienne est mieulx en ce recompensée, 
Que apres amour, la mort n'y aura part.

Qui ce lien pourra jamais dissouldre 
Si la raison a ce nous contraingnit? 
Amour le noud lassa, et pour l'absouldre 
Foy le noua, et le temps l'estraingnit.
Premier le coeur, et puis l'ame ceingnit 
En noud si doulx, et tant indissolvable, 
Qu'oultre le bien, qui me tien redevable, 
J'espereray en seure indamnité, 
Et preuveray par effect jà prouvable 
En terre nom, au ciel eternité.

L'heur de nostre heur enflambant le desir 
Unit double ame en un mesme povoir: 
L'une mourant vit du doulx desplaisir, 
Qui l'autre vive à fait mort recevoir. 
Dieu aveuglé tu nous as fait avoir 
Sans aultrement ensemble consentir, 
Et posseder, sans nous en repentir, 
Le bien du mal en effect desirable: 
Fais que puissions aussi long temps sentir 
Si doulx mourir en vie respirable.

De la mort rude a bon droit me plaindrois, 
Qui a mes voeutz tendit oreilles sourdes: 
Contre l'aveugle aussi ne me faindrois, 
Pyrouettant sur moy ses fallebourdes, 
Si par fortune en ses traverses lourdes 
Ne fust ma joye abortivement née. 
La fin m'avoit l'heure determinée 
Amour soubdain l'effect executa: 
Occasion seule predestinée 
Causa le brief, qui me persecuta.

Non tant me nuict ceste si longue absence 
Que mal me feit le bref departement. 
Car le present de l'heureuse presence
Eust le futur deceu couvertement. 
Vous, ô haultz cieulx veites apertement 
Qu'onques en moy ne pensay d'approcher 
Le bien, que j'ay tousjours eu sur tout cher: 
Aussi par vous la fortune benigne 
Le me feit veoir, et presqu'au doigt toucher, 
M'en retirant, comme sans vous indigne.

Bien fortuné celuy se pouvoit dire, 
Qui vint, affin qu'en voyant il vainquist: 
Mais plus grand heur le sort me deut ascrire, 
Qui tel souhaict inesperé m'acquit, 
Me submettant celle, qui me conquit 
A transformer son saulvage en humain. 
Non que ne soit trop plus, qu'a ce romain, 
Mon chemin aspre, aussi de plus grand, gloire. 
Car en vainquant tumber dessoubz sa main, 
M'a esté voye, et veue, et puis victoire.

A cupido je fis maintz traictz briser 
Sans que sur moy il peut avoir puissance, 
Et pour me vaincre il se va adviser 
De son arc mettre en ton obeissance: 
Point ne faillit, et j'en euz congnoissance, 
Bien que pour lors fusse sans jugement. 
Et toutesfois j'apperceuz clerement 
Que tes sourcilz estoient d'amour les arcz. 
Car tu navras mon coeur trop asprement 
Par les longz traictz de tes perceanz regardz.

Comme des raiz du soleil gracieux 
Se paissent fleurs durant la primevere, 
Je me recrée aux rayons de ses yeulx, 
Et loing, et près autour d'eulx persevere. 
Si que le coeur, qui en moy la revere, 
La me fait veoir en celle mesme essence, 
Que feroit l'oeil par sa belle presence, 
Que tant je honnore, et que tant je poursuys:
Parquoy de rien ne me nuyt son absence, 
Veu qu'en tous lieux, maulgré moy, je la suys.

Celle pour qui je metz sens, et estude 
A bien servir, m'à dit en ceste sorte: 
Tu voys asses, que la grand servitude, 
Ou lon me tient, me rend en ce poinct morte. 
Je pense donc, puis qu'elle tient si forte 
La peine, qu'à le sien corps seulement, 
Qu'elle croira, que mon entendement, 
Qui pour elle à coeur, et corps asservy, 
Me fera dire estre serf doublement, 
Et qu'en servant j'ay amour deservy.

Le souvenir, ame de ma pensée, 
Me ravit tant en son illusif songe,
Que, n'en estant la memoyre offensée, 
Je me nourris de si doulce mensonge. 
Or quand l'ardeur, qui pour elle me ronge, 
Contre l'esprit sommeillant se hazarde, 
Soubdainement qu'il s'en peult donner garde, 
Ou qu'il se sent de ses flammes grevé, 
En mon penser soubdain il te regarde, 
Comme au desert son serpent eslevé.

En toy je vis, ou que tu sois absente: 
En moy je meurs, ou que soye present. 
Tant loing sois tu, tousjours tu es presente: 
Pour pres que soye, encores suis je absent. 
Et si nature oultragée se sent 
De me veoir vivre en toy trop plus, qu'en moy: 
Le hault povoir, qui ouvrant sans esmoy,
Infuse l'ame en ce mien corps passible, 
La prevoyant sans son essence en soy, 
En toy l'estend, comme en son plus possible.

Amour si fort son arc roide enfonsa 
Pour esprouver dessus moy sa puissance, 
Que quand le traict delasché s'absconsa 
Au fondz du coeur d'entiere congnoissance, 
Sa poincte entra au dur de resistance: 
Et là tremblant, si grand coup à donné, 
Qu'en s'arrestant, le creux à resonné 
De ma pensée alors de cures vuyde. 
Dont mon esprit de ce trouble estonné 
Comme insensé, a toute heure oultrecuyde.

Donc admirant le grave de l'honneur, 
Qui en l'ouvert de ton front seigneurie,
Je priveray mon sort de ce bon heur, 
Que je me fains en ma joye perie? 
Ny pour espoir de mieulx, qui me supplie, 
Si hault poursuyvre en son cours cessera? 
Jamais tel loz son plus ne laissera, 
Pour s'amoindrir a aultres biens frivoles: 
Et pour soulas a son travail sera 
L'ambre souef de ses haultes parolles.

Le doulx sommeil de ses tacites eaux 
D'oblivion m'arousa tellement, 
Que de la mere, et du filz les flambeaux 
Je me sentois estainctz totallement, 
Ou le croyois: et specialement, 
Que la nuict est a repos inclinée. 
Mais le jour vint, et l'heure destinée, 
Ou, revirant, mille foys je mouruz, 
Lors que vertu en son zele obstinée 
Perdit au monde angleterre, et morus.

Voy que l'hyver tremblant en son sejour, 
Aux champs tous nudz sont leurs arbres failliz. 
Puis le printemps ramenant le beau jour, 
Leur sont bourgeons, fueilles, fleurs, fruictz sailliz: 
Arbres, buissons, et hayes, et tailliz 
Se crespent lors en leur gaye verdure. 
Tant que sur moy le tien ingrat froit dure, 
Mon espoir est denué de son herbe: 
Puis retournant le doulx ver sans froidure 
Mon an se frise en son avril superbe.

Et helicon, ensemble et parnasus, 
Hault paradis des poetiques muses, 
Se demettront en ce bas caucasus: 
Ou de venus les troys fainctes meduses 
Par le naïf de tes graces infuses 
Confesseront (toutesfoys sans contraincte) 
La deité en ton esprit empraincte 
Thresor des cieulx, qui s'en sont devestuz 
Pour illustrer nature a vice astraincte, 
Ore embellie en tes rares vertus.

Ou sa bonté par vertu attractive, 
Ou sa vertu par attrayant bonté, 
Moytié bon gré, et vive force active, 
M'à tellement a son plaisir dompté, 
Que j'ay permis son vouloir jà monté 
Sur le plus hault de ma fermeté croistre: 
Et là s'estendre, et a tous apparoistre 
Pour ma deffence, et contre ma ruyne. 
Mais, comme puis a l'esproeuve congnoistre, 
Son amytié, peu a peu, me ruyne.

Aumoins peulx tu en toy imaginer, 
Quelle est la foy, qu'amour en mon coeur lye. 
Car, luy croissant, ou il debvroit finer, 
Tout aultre bien pour le tien elle oblie: 
Ne pour espoir de mieulx, qui me supplie, 
Tousjours elle est plus loyalle en sa proeuve. 
Parquoy alors que fermeté se troeuve 
En celle craincte, ou perte une mort livre, 
Plus nuict la peur du mal a qui l'esproeuve, 
Que la douleur a qui jà s'en delivre.

Je sens le noud de plus en plus estraindre 
Mon ame au bien de sa beatitude, 
Tant qu'il n'est mal qui la puisse constraindre 
A delaisser si doulce servitude. 
Et si n'est fiebvre en son inquietude 
Augmentant plus son alteration 
Que fait en moy la variation 
De cest espoir, qui, jour et nuict, me tente. 
Quelle sera la delectation, 
Si ainsi doulce est l'umbre de l'attente?

Morte esperance au giron de pitié, 
Mouroit le jour de ma fatalité, 
Si le lyen de si saincte amytié 
Ne m'eust restraint a immortalité: 
Non qu'en moy soit si haulte qualité, 
Que l'immortel d'elle se rassasie. 
Mais le grillet, jalouse fantasie, 
Qui sans cesser chante tout ce, qu'il cuyde, 
Et la pensée, et l'ame ayant saisie, 
Me laisse vif a ma doulce homicide.

La mort est pasle, et cupido transi: 
La parque aveugle, et l'enfant n'y voit point.
Atropos tue, et nous prent sans mercy, 
L'archier occit, quand il luy vient a point. 
Par eux en fin chascun se troeuve poinct, 
Comme de poincte et l'un et l'autre tire. 
Mais, quant a moy, pour m'oster de martyre 
J'ayme trop mieulx a la mort recourir. 
Car qui vers toy, ô amour, se retire, 
Sans coeur ne peult a son besoing mourir.

Ce froit tremblant ses glacées frisons 
Cuysant le corps, les mouelles consume. 
Puis la chaleur par ardentes cuysons
Le demourant violemment escume. 
Lors des souspirs la cheminée fume, 
Tant qu'au secours vient le doulx souvenir, 
Qui doubte estaint a son bref survenir, 
Souspeçonant a ma paix quelque scysme. 
Et quand j'y pense, et le cuyde advenir, 
Ma fiebvre r'entre en plus grand parocisme.

Estre ne peult le bien de mon malheur 
Plus eslevé sur sa triste montjoye. 
Que celuy là, qui estaint la douleur 
Lors que je deusse augmenter en ma joye. 
Car a toute heure il m'est advis, que j'oye 
Celle parler a son heureux consort: 
Et le doulx son, qui de sa bouche sort, 
Me fait fremir en si ardente doubte, 
Que, desdaingnant et la loy, et le sort, 
Tout hors de moy du droit je me deboute.

Me ravissant ta divine harmonie 
Souventesfois jusques aux cieulx me tire:
Dont transporté de si doulce manye, 
Le corps tressue en si plaisant martyre, 
Que plus j'escoute, et plus a soy m'attire 
D'un tel concent la delectation. 
Mais seulement celle prolation 
Du plus doulx nom, que proferer je t'oye, 
Me confont tout en si grand'passion, 
Que ce seul mot fait eclipser ma joye.

L'air tout esmeu de ma tant longue peine 
Pleuroit bien fort ma dure destinée: 
La bise aussi avec sa forte alaine 
Refroidissoit l'ardente cheminée. 
Qui, jour et nuict, sans fin determinée 
M'eschaulfe l'ame, et le coeur a tourment, 
Quand mon phoenix pour son esbatement 
Dessus sa lyre a jouer commença: 
Lors tout soubdain en moins, que d'un moment, 
L'air s'esclaircit, et aquilon cessa.

Si de sa main ma fatale ennemye, 
Et neantmoins delices de mon ame, 
Me touche un rien, ma pensée endormye 
Plus, que le mort soubz sa pesante lame, 
Tressaulte en moy, comme si d'ardent flamme, 
Lon me touchoit dormant profondement. 
Adonc l'esprit poulsant hors roidement 
La veult fuyr, et moy son plus affin, 
Et en ce poinct (a parler rondement) 
Fuyant ma mort, j'accelere ma fin.

Estes vous donc, ô mortelz esbays 
De si estrange, et tant novelle chose? 
Elle à le ciel serainé au pays, 
Pour mieulx troubler la paix en mon coeur close. 
Et son doulx chant (si au vray dire l'ose, 
Et sans me plaindre il me faille parler) 
A tranquillé la tempeste par l'air 
Pour l'envoier prendre possession 
En ma pensée, et la renoveller 
Ma tempesteuse, et longue passion.

Seul avec moy, elle avec sa partie: 
Moy en ma peine, elle en sa molle couche. 
Couvert d'ennuy je me voultre en l'ortie, 
Et elle nue entre ses bras se couche. 
Hà (luy indigne) il la tient, il la touche: 
Elle le souffre: et, comme moins robuste, 
Viole amour par ce lyen injuste,
Que droict humain, et non divin, à faict. 
ô saincte loy a tous, fors a moy, juste, 
Tu me punys pour elle avoir meffaict.

Oserois tu, ô ame de ma vie, 
Ce mien merite a celluy transporter, 
A qui l'honneur du debvoir te convie 
Tresprivément tes secretz r'apporter? 
Vueilles (aumoins present moy) te porter 
Moins domestique a si grand loyaulté: 
Et recongnoy, que pour celle beaulté, 
Dont les haultz dieux t'ont richement pourveue, 
Les cieulx jaloux de si grand privaulté 
Avecques moy jectent en bas leur veue.

De ce bien faict te doibs je aumoins louer, 
Duquel je note et le lieu, et la place, 
Ou, tout tremblant, tu m'ouys desnouer 
Ce mortel noud, qui le coeur m'entrelasse. 
Je te vy lors, comme moy, estre lasse 
De mon travail, plus par compassion, 
Que pour sentir celle grand'passion, 
Que j'ay encor, non toutesfoys si grande.
Car estaingnant mon alteration, 
Tu me receus pour immolée offrande.

Comme corps mort vagant en haulte mer, 
Esbat des ventz, et passetemps des undes, 
J'errois flottant parmy ce gouffre amer, 
Ou mes soucys enflent vagues profondes. 
Lors toy, espoir, qui en ce poinct te fondes 
Sur le confus de mes vaines merveilles, 
Soubdain au nom d'elle tu me resveilles 
De cest abysme, auquel je perissoys: 
Et a ce son me cornantz les oreilles, 
Tout estourdy point ne me congnoissoys.

Mes pleurs clouantz au front ses tristes yeulx, 
A la memoire ouvrent la veue instante, 
Pour admirer, et contempler trop mieulx 
Et sa vertu, et sa forme elegante. 
Mais sa haultesse en magesté prestante, 
Par moy, si bas, ne peult estre estimée. 
Et la cuydant au vray bien exprimée 
Pour tournoyer son moins, ou environ,
Je m'apperçoy la memoyre abismée 
Avec dathan au centre d'abiron.

Tout jugement de celle infinité, 
Ou tout concept se trouve superflus, 
Et tout aigu de perspicuité 
Ne pourroyent joindre au sommet de son plus. 
Car seulement l'apparent du surplus, 
Premiere neige en son blanc souveraine, 
Au pur des mains delicatement saine, 
Ahontiroyt le nud de bersabée:
Et le flagrant de sa suave alaine 
Apouriroyt l'odorante sabée.

Vivacité en sa jeunesse absconse, 
Docile esprit, object de la vertu, 
L'oracle fut sans doubteuse response, 
Qui mon certain à ainsi debatu, 
Qu'apres avoir constamment combatu, 
Ce mien travail jamais ne cessera. 
Donc aultre troye en moy commencera 
Sans recouvrer ma despouille ravie, 
Comme elle seule à esté, et sera 
Mort de ma mort, et vie de ma vie.

Toutes les fois qu'en mon entendement 
Ton nom divin par la memoire passe, 
L'esprit ravy d'un si doulx sentement, 
En aultre vie, et plus doulce trespasse: 
Alors le coeur, qui un tel bien compasse, 
Laisse le corps prest a estre enchassé: 
Et si bien à vers l'ame pourchassé, 
Que de soymesme, et du corps il s'estrange. 
Ainsi celuy est des siens dechassé, 
A qui fortune, ou heur, ou estat change.

Vous, gantz heureux, fortunée prison 
De liberté vouluntairement serve, 
Celez le mal avec la guerison, 
Comme vostre umbre en soy tousjours conserve 
Et froit, et chault, selon que se reserve 
Le libre vueil de necessaire aisance. 
Mais tout ainsi, qu'a son obeissance 
Dedens vous entre, et sort sa blanche main, 
Je sortiray de l'obscure nuisance, 
Ou me tient clos cest enfant inhumain.

Ma dame et moy jouantz emmy un pré 
Voicy tonnoirre, esclairs, nuict, et la pluye. 
Parquoy soubdain je fuis oultre mon gré, 
Avecques moy cuydant, qu'elle s'en fuye. 
Et quand je fus au couvert, je m'appuye 
Pour prendre aleine, et pour aussi la veoir. 
Mais pour le temps ne se voulut movoir: 
Car l'eau par tout la fuyoit çà, et là.
Lors j'apperceus les dieux du ciel pleuvoir 
Craingnantz son feu, qui tant de gentz brula.

Parmy ces champs automne pluvieux 
Ressussitant au naistre le doulx ver, 
A son mourir ouvre le froit hyver 
Du commun bien de nature envieux. 
L'air s'obscurcit, et le vent ennuyeux 
Les arbres vertz de leurs fueilles denue. 
Adonc en moy, peu a peu, diminue 
Non celle ardeur, qui croit l'affection, 
Mais la ferveur, qui detient la foy nue 
Toute gelée en sa perfection.

Blanc alebastre en son droit rond poly, 
Que maint chaynon superbement coronne: 
Yvoire pur en union joly, 
Ou maint esmail mainte joye se donne.
ô quand je voy, que ce ceinct t'environne, 
Estant au corps, et au bras cordonnée 
De la vertu au bleu abandonnée, 
Dont amour est et haultain, et vainqueur, 
Je suis lors seur, creature bien née, 
Que fermeté est la clef de ton coeur.

Ceincte en ce point et le col, et le corps 
Avec les bras, te denote estre prise 
De l'harmonie en celestes accordz, 
Ou le hault ciel de tes vertus se prise. 
Fortuné fut celuy, qui telle prise 
Peut (dieux beningz) a son heur rencontrer. 
Car te voulant, tant soit peu, demonstrer 
D'espoir ainsi envers moy accoustrée, 
Non moindre gloire est a me veoir oultrer, 
Que te congnoistre a mon vouloir oultrée.

Encores vit ce peu de l'esperance, 
Que me laissa si grand longueur de temps,
Se nourrissant de ma vaine souffrance 
Toute confuse au bien que je pretens. 
Et a me veoir les astres mal contentz 
Inspirent force au languissant plaisir 
Pour non acoup de vueil me dessaisir, 
Qui, persistant a ses fins pretendues, 
A mon travail augmente le desir, 
Strigile vain a mes sueurs perdues.

Voy le jour cler ruyner en tenebres, 
Ou son bienfaict sa clarté perpetue: 
Joyeux effectz finissent en funebres, 
Soit que plaisir contre ennuy s'esvertue. 
Toute haultesse est soubdain abatue, 
De noz deduitz tant foible est le donneur. 
Et se crestantz les arbres, leur honneur, 
Legere gloire, en fin en terre tumbe, 
Ou ton hault bien aura seul ce bon heur 
De verdoyer sur ta fameuse tombe.

Diane on voit ses deux cornes jecter 
Encore tendre, et foiblement naissante: 
Et toy des yeux deux rayons forjetter,
La veue basse, et alors moins nuisante. 
Puis sa rondeur elle accomplit luisante: 
Et toy ta face elegamment haulsant. 
Elle en apres s'affoiblit descroissant, 
Pour retourner une aultrefois novelle: 
Et le parfaict de ta beaulté croissant 
Dedans mon coeur tousjours se renovelle.

Par ta figure, haultz honneurs de nature 
Tu me feis veoir, mais trop a mon dommage 
La gravité en ta droicte stature, 
L'honnesteté en ton humain visage, 
Le venerable en ton flourissant aage
Donnant a tous mille esbahyssementz 
Avec plaisir: a moy nourrissementz 
De mes travaulx avec fin larmoyeuse. 
Et toutesfoys telz accomplissementz 
Rendent tousjours ma peine glorieuse.

Pour estre l'air tout offusqué de nues 
Ne provient point du temps caligineux: 
Et veoir icy tenebres continues 
N'est procedé d'automne bruyneux. 
Mais pour autant que tes yeulx ruyneux 
Ont demoly le fort de tous mes aises 
Comme au faulxbourg les fumantes fornaises 
Rendent obscurs les circonvoysins lieux, 
Le feu ardent de mes si grandz mesaises 
Par mes souspirs obtenebre les cieulx.

Amour me presse, et me force de suyvre 
Ce, qu'il me jure estre pour mon meilleur. 
Et la raison me dit, que le poursuyvre 
Communement est suyvi de malheur.
Celluy desjà, m'esloingnant de douleur, 
De toy m'asseure, et ceste me desgouste, 
Qui jour et nuict devant les yeulx me boute 
Le lieu, l'honneur, et la froide saison. 
Dont pour t'oster, et moy, d'un si grand doubte, 
Fuyant amour, je suivray la raison.

Quand pied a pied la raison je costoye, 
Et pas a pas j'observe ses sentiers, 
Elle me tourne en une mesme voye 
Vers ce, que plus je fuiroys voulentiers. 
Mais ses effectz en leur oblique entiers 
Tendent tousjours a celle droicte sente, 
Qui plusieursfoys du jugement s'absente, 
Faignant du miel estre le goust amer: 
Puis me contrainct quelque mal, que je sente, 
Et vueille, ou non, a mon contraire aymer.

Ouy, et non aux caestes contendantz 
Par maintz assaultz alternatifz s'assaillent: 
Tous deux a fin de leur gloyre tendantz 
En mon cerveau efforcément travaillent. 
Et nonobstant, que bien peu, ou rien vaillent 
Si longz effortz sans rien determiner, 
Si sens je en moy de peu a peu miner 
Et la memoyre, et le sens tout confus: 
D'ailleurs l'ardeur, comme eulx, ne peult finer: 
Ainsi je suis plus mal, qu'oncques ne fus.

Mais si raison par vraye congnoissance 
Admire en toy graces du ciel infuses: 
Et graces sont de la vertu puissance, 
Nous transformant plus, que mille meduses: 
Et la vertu par reigles non confuses 
Ne tend sinon a ce juste debvoir, 
Qui nous contraint, non seulement de veoir, 
Mais d'adorer toute parfection:
Il fauldra donc, que soubz le tien povoir 
Ce monde voyse en admiration.

Pourquoy reçoy je en moy mille argumentz 
Dont ma pensée est ja si entestée? 
Veu qu'ilz me sont mille noveaux tourmentz 
Desquelz mon ame en vain est mal traictée; 
Ma face aussi de larmes tempestée 
Tresvainement me monstre estre a mort tainct. 
Las ce sainct feu, qui tant au vif m'attainct, 
Parqui amour si fainctement nous rit, 
Ne par rigueur, ne par mercy s'estainct: 
Celle l'enflamme, et ceste le nourrit.

En tel suspend ou de non, ou d'ouy, 
Je veulx soubdain, et plus soubdain je n'ose. 
L'un me rend triste, et l'aultre resjouy 
Dependant tout de liberté enclose. 
Mais si je voy n'y povoir aultre chose, 
Je recourray a mon aveugle juge. 
Refrenez donc, mes yeulx, vostre deluge: 
Car ce mien feu, maulgré vous, reluira. 
Et le laissant a l'extreme refuge, 
Me destruisant, en moy se destruira.

Le coeur surpris du froict de ta durté 
S'est retiré au fons de sa fortune: 
Dont a l'espoir de tes glassons hurté, 
Tu verrois cheoir les fueilles une a une. 
Et ne trouvant moyen, ny voye aulcune 
Pour obvier a ton novembre froit, 
La voulenté se voit en tel destroict, 
Que delaissée et du jour, et de l'heure, 
Qu'on luy debvroit ayder a son endroit, 
Comme l'année, a sa fin jà labeure.

Je m'esjouys quand ta face se monstre, 
Dont la beaulté peult les cieulx ruyner:
Mais quand ton oeil droit au mien se rencontre, 
Je suis contrainct de ma teste cliner: 
Et contre terre il me fault incliner, 
Comme qui veulx d'elle ayde requerir, 
Et au danger son remede acquerir, 
Ayant commune en toy compassion. 
Car tu ferois nous deux bien tost perir. 
Moy du regard, toy par reflection.

Plaindre provient partie du vouloir, 
Et le souffrir de la raison procede. 
Aussi ce mien continuel douloir 
Tous les ennuyz de toutes mortz excede. 
Car a mon hydre incontinent succede 
Un mal soudain a un aultre repris. 
Et quand je pense ayder au coeur surpris, 
Ou en ses maulx je veulx faindre un plaisir, 
Las je le troeuve inutilement pris 
Entre sa grace, et mon trop vain desir.

Voy ce papier de tous costez noircy 
Du mortel dueil de mes justes querelles: 
Et, comme moy, en ses marges transy, 
Craingnant tes mains piteusement cruelles. 
Voy, que douleurs en moy continuelles 
Pour te servir croissent journellement, 
Qui te debvroient, par pitié seulement, 
A les avoir agreables constraindre, 
Si le souffrir doibt supplir amplement, 
Ou le merite oncques n'à peu attaindre.

D'un tel conflict en fin ne m'est resté, 
Que le feu vif de ma lanterne morte, 
Pour esclairer a mon bien arresté 
L'obscure nuict de ma peine si forte, 
Ou plus je souffre, et plus elle m'enhorte 
A constamment pour si hault bien perir. 
Perir j'entens, que pour gloire acquerir 
En son danger je m'asseure tresbien: 
Veu qu'elle estant mon mal, pour en guerir 
Certes il fault, qu'elle me soit mon bien.

D'autant qu'en moy sa valeur plus augmente, 
D'autant decroist le remede affoibly: 
Et bien que soit mon merite anobly 
Du sainct vouloir, qui si fort me tourmente, 
L'oeil en larmoye, et le coeur en lamente 
Comme assaillyz de mortel accident. 
Pource qu'espoir de leur bien evident, 
Qui les delaisse en leurs extremitez, 
Croissant le feu de mon desir ardent, 
Est calamyte a mes calamitez.

C'est de pitié que lors tu me desgoustes, 
Quand travaillant en ce mien penser fraile, 
Tu vois ma face emperlée de gouttes 
Se congelantz menues, comme gresle. 
Car ta froideur avec mon froit se mesle,
Qui me rend tout si tristement dolent, 
Que, nonobstant que mon naturel lent 
M'argue asses, et me face blasmer, 
Pour estre amour un mal si violent, 
Las je ne puis patiemment aymer.

Fait paresseux en ma longue esperance, 
Avec le corps l'esprit est tant remis, 
Que l'un ne sent sa mortelle souffrance, 
Et l'aultre moins congnoit ses ennemys. 
Parquoy je ignore, estant d'espoir demis, 
Si ce mien vivre est vitupere, ou los, 
Mais je scay bien, que pour estre forclos 
De ta mercy, de mon bien tu me prives: 
Et par celà tu veulx, que le mal clos 
Vive en l'obscur de mes tristes archives.

Quand de ton rond le pur cler se macule, 
Ta foy tachée alors je me presage: 
Quand, pallissant, du blanc il se recule, 
Je me fais lors de pleurs prochaines sage.
Quand il rougit en martial visage, 
J'ouvre les ventz a mes souspirs espaiz: 
Mais je m'asseure a l'heure de ma paix, 
Quand je te voy en ta face seraine. 
Parquoy du bien alors je me repais, 
Du quel tu es sur toutes souveraine.

Suffise toy, ô dame, de dorer 
Par tes vertus nostre bienheureux aage, 
Sans efforcer le monde d'adorer 
Si fervement le sainct de ton image, 
Qu'il faille a maintz par un commun dommage 
Mourir au joug de tes grandz cruaultez. 
N'as tu horreur, estant de tous costez 
Environnée et de mortz, et de tombes, 
De veoir ainsi fumer sur tes aultez 
Pour t'appaiser, mille, et mille hecatombes?

Desir, souhaict, esperance, et plaisir 
De tous costez ma franchise agasserent 
Si vivement, que sans avoir loysir 
De se deffendre, hors de moy la chasserent: 
Deslors plus fort l'arbitre ilz pourchasserent, 
Qui de despit, et d'ire tout flambant 
Combat encor, ores droit, or tumbant 
Selon qu'en paix, ou sejour ilz le laissent. 
Mais du povoir soubz tel faix succumbant 
Les forces, las, de jour en jour s'abaissent.

Tes doigtz tirantz non le doulx son des cordes, 
Mais des haultz cieulx l'angelique harmonie, 
Tiennent encor en telle symphonie, 
Et tellement les oreilles concordes, 
Que paix, et guerre ensemble tu accordes 
En ce concent, que lors je concevoys: 
Car du plaisir, qu'avecques toy j'avoys, 
Comme le vent se joue avec la flamme, 
L'esprit divin de ta celeste voix 
Soubdain m'estainct, et plus soubdain m'enflamme.

Doulce ennemye, en qui ma dolente ame 
Souffre trop plus, que le corps martyré, 
Ce tien doulx oeil, qui jusqu'au coeur m'entame 
De ton mourant à le vif attiré 
Si vivement, que pour le coup tiré 
Mes yeulx pleurantz employent leur deffence. 
Mais n'y povant ne force, ne presence, 
Le coeur criant par la bouche te prie 
De luy ayder a si mortelle offence. 
Qui tousjours ard, tousjours a l'ayde crie.

Gant envieux, et non sans cause avare 
De celle doulce, et molle neige blanche, 
Qui me jura desormais estre franche 
La liberté, qui de moy se separe, 
Ne sens tu pas le tort, qu'elle prepare 
Pour se vouloir du debvoir desister? 
Comme tesmoing debvrois soliciter, 
Qu'elle taschast par honnorable envie 
De foy promise envers moy s'acquitter, 
Ou canceller l'obligé de ma vie.

Sans lesion le serpent royal vit 
Dedans le chault de la flamme luisante:
Et en l'ardeur, qui a toy me ravit, 
Tu te nourris sans offense cuisante: 
Et bien que soit sa qualité nuisante 
Tu t'y complais, comme en ta nourriture. 
ô fusses tu par ta froide nature 
La salemandre en mon feu residente: 
Tu y aurois delectable pasture, 
Et estaindrois ma passion ardente.

Phebé luysant'par ce globe terrestre 
Entreposé a sa clarté privée 
De son opaque, argentin, et cler estre 
Soubdainement, pour un temps, est privée. 
Et toy, de qui m'est tousjours derivée 
Lumiere, et vie, estant de moy loingtaine 
Par l'espaisseur de la terre haultaine, 
Qui nous separe en ces haultz montz funebres, 
Je sens mes yeulx se dissouldre en fontaine, 
Et ma pensée offusquer en tenebres.

Soubz doulx penser je me voy congeler 
En ton ardeur, qui tous les jours m'empire: 
Et ne se peult desormais plus celer 
L'aultre dodone incongneue a epyre, 
Ou la fontaine en froideur beaucoup pire, 
Qu'aux alpes n'est toute hyvernale glace, 
Couvre, et nourrit si grand'flamme en ta face, 
Qu'il n'est si froid, bien que tu soys plus froide, 
Qu'en un instant ardoir elle ne face, 
Et en ton feu mourir glacé tout roide.

T'esbahys tu, ô enfant furieux, 
Si diligent la verité je tente? 
Et l'esprouvant, me dis tu curieux 
A rendre en tout ma pensée contente? 
Je ne le fais pour abreger l'attente, 
Ny pour vouloir d'espoir me delivrer: 
Mais je me tasche autant a captiver 
La sienne en moy loyalle affection, 
Comme pour moy je ne la veulx priver 
De sa naifve, et libre intention.

Vicissitude en nature prudente, 
Puissant effect de l'eternel movent, 
Seroit en tout sagement providente 
Si son retour retardoit plus souvent. 
De rien s'esmeult, et s'appaise le vent, 
Qui ores sort, et puis ores s'enferme. 
Mais par ce cours son povoir ne m'afferme 
L'allegement, que mes maulx avoir pensent. 
Car par la foy en si saincte amour ferme 
Avecques l'an mes peines recommencent.

Ce hault desir de doulce pipperie 
Me va paissant, et de promesses large 
Veult pallier la mince fripperie
D'espoir, attente, et telle plaisant'charge, 
Desquelz sur moy le maling se descharge, 
Ne voulant point, que je m'en apperçoyve. 
Et toutesfois combien que je conçoyve, 
Que doubte en moy vacilamment chancelle, 
Mes pleurs, affin que je ne me deçoyve, 
Descouvrent lors l'ardeur, qu'en moy je cele.

Si ne te puis pour estrenes donner 
Chose, qui soit selon toy belle, et bonne, 
Et que par faict on ne peult guerdonner 
Un bon vouloir, comme raison l'ordonne, 
Au moins ce don je le presente, et donne, 
Sans aultre espoir d'en estre guerdonné: 
Qui, trop heureux ainsi abandonné: 
Est, quant a toy, de bien petite estime: 
Mais, quant a moy, qui tout le t'ay donné, 
C'est le seul bien, apres toy, que j'estime.

Lors le suspect, agent de jalousie, 
Esmeult le fondz de mes intentions, 
Quand sa presence est par celuy saisie, 
Qui à la clef de ses detentions.
Parquoy souffrant si grandz contentions, 
L'ame se pert au deuil de telz assaultz. 
Dueil traistre occulte, adoncques tu m'assaulx, 
Comme victoire a sa fin poursuyvie, 
Me distillant par l'alembic des maulx 
L'alaine, ensemble et le poulx de ma vie.

Je m'asseurois, non tant de liberté 
Heureuse d'estre en si hault lieu captive, 
Comme tousjours me tenoit en seurté 
Mon gelé coeur, donc mon penser derive, 
Et si tresfroit, qu'il n'est flambe si vive, 
Qu'en bref n'estaingne, et que tost il n'efface. 
Mais les deux feuz de ta celeste face, 
Soit pour mon mal, ou certes pour mon heur, 
De peu a peu me fondirent ma glace, 
La distillant en amoureuse humeur.

Tu cours superbe, ô rhosne, flourissant 
En sablon d'or, et argentines eaux. 
Maint fleuve gros te rend plus ravissant, 
Ceinct de citez, et bordé de chasteaulx, 
Te practiquant par seurs, et grandz batteaulx
Pour seul te rendre en nostre europe illustre. 
Mais la vertu de ma dame te illustre 
Plus, qu'aultre bien, qui te face estimer. 
Enfle toy donc au parfaict de son lustre, 
Car fleuve heureux plus, que toy, n'entre en mer.

Pour resister a contrarieté 
Tousjours subtile en sa mordente envie, 
Je m'accommode a sa varieté, 
Soit par civile, ou par rustique vie: 
Et si sa poincte est presque au but suyvie, 
Je vien, faingnant, son coup anticiper. 
ô quand je puis sa force dissiper, 
Et puis le fait reduire a ma memoire, 
Vous me verriez alors participer 
De celle gloire haultaine en sa victoire.

Doncques le vice a vertu preferé 
Infamera honneur, et excellence? 
Et le parler du maling proferé 
Imposera àaà la pure innocence? 
Ainsi le faulx par non punye offence
Pervertira tout l'ordre de nature? 
Dieux aveuglez (si tant est vostre injure, 
Que par durs motz adjurer il vous faille) 
Aydez le vray, la bonté, la droicture, 
Ou qu'avec eulx vostre ayde me deffaille.

Quand ignorance avec malice ensemble 
Sur l'innocent veulent AUTHEURiser, 
Toute leur force en fumée s'asemble, 
S'espaississant pour se immortaliser. 
Se foible effort ne peult scandaliser 
Et moins forcer l'equité de nature. 
Retirez vous, envie, et imposture, 
Soit que le temps le vous souffre, ou le nye: 
Et ne cherchez en elle nourriture. 
Car sa foy est venin a calumnie.

Tes beaulx yeulx clers fouldroyamment luisantz 
Furent object a mes pensers unique, 
Des que leurs rayz si doulcement nuisantz 
Furent le mal tressainctement inique. 
Duquel le coup penetrant tousjours picque
Croissant la playe oultre plus la moytié. 
Et eulx estantz doulx venin d'amytié, 
Qui se nourrit de pleurs, plainctz, et lamentz, 
N'ont peu donner par honneste pitié 
Un tant soit peu de trefve a mes tourmentz.

Si droit n'estoit, qu'il ne fust scrupuleux 
Le traict perçant au fons de ma pensée.
Car quand amour jeunement cauteleux 
(ce me sembloit) la finesse eust pensée, 
Il m'engendra une contrepensée 
Pour rendre a luy le lieu inaccessible, 
A luy, a qui toute chose est possible, 
Se laissant vaincre aux plus forcez combas. 
Voicy la fraulde, ô archier invincible, 
Quand je te cuyde abatre, je m'abas.

Le practiquer de tant diverses gentz, 
Solicitude a mes ardeurs contraire, 
Et le pressif des affaires urgentz 
N'en peuvent point ma pensée distraire, 
Si vive au coeur la me voulut pourtraire 
Celluy, qui peult noz vouloirs esgaller, 
Comme il me fait en sa presence aller 
Contre l'effort du plus de mes deffences
Pour l'escouter, et en son sainct parler 
Tirer le sel de ses haultes sentences.

Je m'en absente et tant, et tant de foys, 
Qu'en la voyant je la me cuyde absente: 
Et si ne puis bonnement toutesfoys, 
Que, moy absent, elle ne soit presente. 
Soit que desdaing quelquesfoys se presente 
Plein de juste ire, et vienne supplier, 
Que, pour ma paix, je me vueille allier 
A bien, qui soit loing de maulx tant extremes. 
Mais quand alors je la veulx oblier, 
M'en souvenant, je m'oblie moymesmes.

En divers temps, plusieurs jours, maintes heures, 
D'heure en moment, de moment a tousjours 
Dedans mon ame, ô dame, tu demeures 
Toute occupée en contraires sejours. 
Car tu y vis et mes nuictz, et mes jours, 
Voyre exemptez des moindres fascheries: 
Et je m'y meurs en telles resveries,
Que je m'en sens haultement contenté, 
Et si ne puis refrener les furies 
De ceste mienne ardente voulenté.

Amour ardent, et cupido bandé, 
Enfantz jumeaulx de toy, mere cypris, 
Ont dessus moy leur povoir desbandé, 
De l'un vaincu, et de l'aultre surpris. 
Par le flambeau de celluy je fus pris 
En doulx feu chaste, et plus, que vie, aymable. 
Mais de cestuy la poincte inexorable 
M'incite, et poinct au tourment, ou je suis 
Par un desir sans fin insatiable 
Tout aveuglé au bien, que je poursuis.

De tous travaulx on attend quelque fin, 
Et de tous maulx aulcun allegement: 
Mais mon destin pour mon abregement 
Me cherche un bien, trop esloingné confin 
De mon espoir, et tout cecy affin 
De m'endurcir en longue impatience.
Bien que j'acquiere en souffrant la science 
De parvenir a choses plus prosperes, 
Si n'est ce pas (pourtant) qu'en patience 
J'exerce en moy ces deux uterins freres.

AUTHEURité de sa grave presence 
En membres apte a tout divin ouvrage, 
Et d'elle veoir l'humaine experience, 
Vigueur d'esprit, et splendeur de courage 
N'esmeuvent point en moy si doulce rage, 
Bien qu'a mon mal soient incitation. 
Mais a mon bien m'est exhortation 
Celle vertu, qui a elle commune, 
Cherche d'oster la reputation 
A l'envieuse, et maligne fortune.

Deliberer a la necessité, 
Souvent resouldre en perilleuse doubte, 
M'on tout, et tant l'esprit exercité, 
Que bien avant aux hazardz je me boute. 
Mais si la preuve en l'occurente doubte 
Sur le suspend de comment, ou combien, 
Ne doy je pas en tout preveoir si bien, 
Que je ne soye au besoing esperdu? 
Las plus grand mal ne peult avoir mon bien, 
Que pour ma faulte estre en un rien perdu.

Sur le printemps, que les aloses montent, 
Ma dame, et moy saultons dans le batteau, 
Ou les pescheurs entre eulx leur prinse comptent, 
Et une en prent: qui sentant l'air nouveau, 
Tant se débat, qu'en fin se saulve en l'eau, 
Dont ma maistresse et pleure, et se tourmente. 
Cesse: luy dy je, il fault que je lamente 
L'heur du poisson, que n'as sceu attraper, 
Car il est hors de prison vehemente, 
Ou de tes mains ne peuz onc eschapper.

Plus tost vaincu, plus tost victorieux 
En face allegre, et en chere blesmie: 
Or sans estime, et ore glorieux 
Par toy mercy, ma cruelle ennemie, 
Qui la me rendz au besoing endormye, 
Laissant sur moy maintz martyres pleuvoir. 
Pourquoy veulx tu le fruict d'attente avoir, 
Faingnant ma paix estre entre ses mains seure? 
Las celluy est facile a decevoir 
Qui sur aultruy credulement s'asseure.

Phebus doroit les cornes du thoreau, 
Continuant son naturel office: 
L'air temperé, et en son serain beau 
Me convyoit au salubre exercice. 
Parquoy pensif, selon mon nayf vice, 
M'esbatois seul, quand celle me vint contre, 
Qui devant moy si soubdain se demonstre, 
Que par un brief, et doulx salut de l'oeil, 
Je me deffis a si belle rencontre, 
Comme rousée au lever du soleil.

Novelle amour, novelle affection, 
Novelles fleurs parmy l'herbe novelle: 
Et, jà passée, encor se renovelle 
Ma primevere en sa verte action. 
Ce neantmoins la renovation 
De mon vieulx mal, et ulcere ancienne 
Me detient tout en celle saison sienne, 
Ou le meurdrier m'à meurdry, et noircy 
Le coeur si fort, que playe egyptienne, 
Et tout tourment me rend plus endurcy.

Libre je vois, et retourne libere 
Tout asseuré, comme cerf en campaigne, 
Selon qu'amour avec moy delibere, 
Mesmes qu'il veoit, que vertu m'acompaigne, 
Vertu heureuse, et fidele compaigne, 
Qui tellement me tient tout en saisine, 
Que quand la doubte, ou la paour sa voisine, 
M'accuse en rien, mon innocence jure, 
Que souspeçon n'à aulcune racine 
Là, ou le vray conteste a toute injure.

Je le conçoy en mon entendement 
Plus, que par l'oeil comprendre je ne puis 
Le parfaict d'elle, ou mon contentement 
A sceu fonder le fort de ses appuyz: 
Dessus lequel je me pourmaine, et puis 
Je tremble tout de doubte combatu. 
Si je m'en tais, comme je m'en suis teu, 
Qui oncques n'euz de luy fruition, 
C'est pour monstrer que ne veulx sa vertu 
Mettre en dispute a la suspition.

Pour m'efforcer a degluer les yeulx 
De ma pensée enracinez en elle, 
Je m'en veulx taire, et lors j'y pense mieulx, 
Qui juge en moy ma peine estre eternelle. 
Parquoy ma plume au bas vol de son aele 
Se demettra de plus en raisonner, 
Aussi pour plus haultement resonner, 
Vueille le temps, vueille la fame, ou non, 
Sa grace asses, sans moy, luy peult donner 
Corps a ses faictz, et ame a son hault nom.

Tout en esprit ravy sur la beaulté 
De nostre ciecle et honneur, et merveille. 
Celant en soy la doulce cruaulté, 
Qui en mon mal si plaisamment m'esveille, 
Je songe et voy: et voyant m'esmerveille 
De ses doulx ryz, et elegantes moeurs. 
Les admirant si doulcement je meurs, 
Que plus profond a y penser je r'entre: 
Et y pensant, mes silentes clameurs 
Se font ouyr et des cieulx, et du centre.

Dens son poly ce tien cristal opaque, 
Luisant, et cler, par opposition 
Te reçoit toute, et puis son lustre vacque 
A te monstrer en sa reflexion. 
Tu y peulx veoir (sans leur parfection) 
Tes mouvementz, ta couleur, et ta forme. 
Mais ta vertu aux graces non diforme 
Te rend en moy si representative, 
Et en mon coeur si bien a toy conforme 
Que plus, que moy, tu t'y trouverois vive.

Quand je te vy orner ton chef doré, 
Au cler miroir mirant plus clere face, 
Il fut de toy si fort enamouré, 
Qu'en se plaingnant il te dit a voix basse: 
Destourne ailleurs tes yeux, ô l'oultrepasse.
Pourquoy? dis tu, tremblant d'un ardent zele, 
Pource, respond, que ton oeil, damoiselle, 
Et ce divin, et immortel visage 
Non seulement les hommes brule, et gele: 
Mais moy aussi, ou est ta propre image.

Incessamment mon grief martyre tire 
Mortelz espritz de mes deux flans malades: 
Et mes souspirs de l'ame triste attire, 
Me resveillantz tousjours par les aulbades 
De leurs sanglotz trop desgoutément fades: 
Comme de tout ayantz necessité, 
Tant que reduict en la perplexité, 
A y finir l'espoir encor se vante. 
Parquoy troublé de telle anxieté, 
Voyant mon cas, de moy je m'espouvante.

Tout le repos, ô nuict, que tu me doibs, 
Avec le temps mon penser le devore: 
Et l'horologe est compter sur mes doigtz 
Depuis le soir jusqu'a la blanche aurore. 
Et sans du jour m'appercevoir encore, 
Je me pers tout en si doulce pensée, 
Que du veiller l'ame non offensée, 
Ne souffre au corps sentir celle douleur 
De vain espoir tousjours recompensée 
Tant que ce monde aura forme, et couleur.

Contour des yeulx, et pourfile du né, 
Et le relief de sa vermeille bouche 
N'est point le plus en moy bien fortuné, 
Qui si au vif jusques au coeur me touche: 
Mais la naifve, et asseurée touche, 
Ou je m'espreuve en toute affection, 
C'est que je voy soubz sa discretion 
La chasteté conjoincte avec beaulté,
Qui m'endurcit en la parfection, 
Du dyamant de sa grand'loyaulté.

Tout desir est dessus espoir fondé: 
Mon esperance est, certes, l'impossible 
En mon concept si fermement sondé, 
Qu'a peine suis je en mon travail passible. 
Voy donc, comment il est en moy possible, 
Que paix se trouve avecques asseurance? 
Parquoy mon mal en si dure souffrance 
Excede en moy toutes aultres douleurs, 
Comme sa cause en ma perseverance 
Surmonte en soy toutes haultes valeurs.

Aumoins toy, clere, et heureuse fontaine, 
Et vous, ô eaux fraisches, et argentines,
Quand celle en vous (de tout vice loingtaine) 
Se vient laver ses deux mains yvoirines, 
Ses deux soleilz, ses levres corallines, 
De dieu créez pour ce monde honnorer, 
Debvriez garder pour plus vous decorer 
L'image d'elle en voz liqueurs profondes. 
Car plus souvent je viendroys adorer 
Le sainct miroir de voz sacrées undes.

Bienheureux champs, et umbrageux costaulx, 
Prez verdoyantz, vallées flourissantes, 
En voz deduitz icy bas, et là haultz, 
Et parmy fleurs non jamais fletrissantes 
Vous detenez mes joyes perissantes, 
Celle occupant, que les avares cieulx 
Me cachent ore en voz seinz precieux, 
Comme enrichiz du thresor de nature, 
Ou, mendiant, je me meurs soucieux 
Du moindre bien d'une telle avanture.

Cuydant ma dame un rayon de miel prendre, 
Sort une guespe aspre, comme la mort, 
Qui l'esguillon luy fische en sa chair tendre: 
Dont de douleur le visage tout mort,
Hà ce n'est pas, dit elle, qui me mord 
Si durement, ceste petite mouche: 
J'ay peur qu'amour sur moy ne s'escarmouche: 
Mais que crains tu? luy dy je briefvement. 
Ce n'est point luy, belle: car quand il touche, 
Il poinct plus doulx, aussi plus griefvement.

Ta cruaulté, dame, tant seulement 
Ne m'à icy relegué en ceste isle 
(barbare a moy) ains trop cruellement 
M'y lye, et tient si foiblement debile, 
Que la memoyre, asses de soy labile, 
Me croist sans fin mes passions honteuses: 
Et n'ay confort, que des soeurs despiteuses, 
Qui, pour m'ayder, a leurs plainctes labeurent, 
Accompaignant ces fontaines piteuses, 
Qui sans cesser avec moy tousjours pleurent.

Par long prier lon mitigue les dieux: 
Par l'oraison la fureur de mars cesse: 
Par long sermon tout courage odieux 
Se pacifie: et par chansons tristesse 
Se tourne a joye: et par vers lon oppresse, 
Comme enchantez, les venimeux serpentz.
Pourquoy, ô coeur, en larmes te despens, 
Et te dissoulz en ryme pitoyable, 
Pour esmouvoir celle, dont tu depens, 
Mesmes qu'elle est de durté incroyable?

Ma voulenté reduicte au doulx servage 
Du hault vouloir de ton commandement,
Trouve le joug, a tous aultres saulvage, 
Le paradis de son contentement. 
Pource asservit ce peu d'entendement 
Affin que fame au temps imperieuse, 
Maulgré fortune, et force injurieuse, 
Puisse monstrer servitude non faincte, 
Me donnant mort sainctement glorieuse, 
Te donner vie immortellement saincte.

Ce n'est point cy, pellerins, que mes voeutz 
Avecques vous diversement me tiennent. 
Car vous vouez, comme pour moy je veulx, 
A sainctz piteux, qui voz desirs obtiennent. 
Et je m'adresse a dieux, qui me detiennent, 
Comme n'ayantz mes souhaictz entenduz. 
Vous de voz voeutz heureusement renduz 
Graces rendez, vous mettantz a dancer: 
Et quand les miens iniquement perduz 
Deussent finir, sont a recommancer.

En ce sainct lieu, peuple devotieux, 
Tu as pour toy saincteté favorable: 
Et a mon bien estant negotieux, 
Je l'ay trouvée a moy inexorable.
Jà reçoys tu de ton ciel amyable 
Plusieurs biensfaictz, et maintz emolumentz. 
Et moy plainctz, pleurs, et pour tous monumentz 
Me reste un vent de souspirs excité. 
Chassant le son de voz doulx instrumentz 
Jusqu'a la double, et fameuse cité.

Ces tiens, non yeulx, mais estoilles celestes, 
Ont influence et sur l'ame, et le corps: 
Combien qu'au corps ne me soient trop molestes 
En l'ame, las, causent mille discordz, 
Mille debatz, puis soubdain mille accordz, 
Selon que m'est ma pensée agitée. 
Parquoy vaguant en mer tant irritée 
De mes pensers, tumultueux tourment, 
Je suy ta face, ou ma nef incitée 
Trouve son feu, qui son port ne luy ment.

Si je vois seul sans sonner mot, ne dire, 
Mon peu parler te demande mercy:
Si je paslis accoup, comme plein d'ire, 
A mort mé point ce mien aigre soucy: 
Et si pour toy je vis mort, ou transy, 
Las comment puis je aller, et me movoir? 
Amour me fait par un secret povoir 
Jouir d'un coeur, qui est tout tien amy, 
Et le nourris sans point m'appercevoir 
Du mal, que fait un privé ennemy.

Mes tant longz jours, et languissantes nuictz, 
Ne me sont fors une peine eternelle: 
L'esprit estainct de cures, et ennuyz, 
Se renovelle en ma guerre immortelle. 
Car tout je sers, et vis en dame telle, 
Que le parfaict, dont sa beaulté abonde, 
Enrichit tant ceste machine ronde, 
Que qui la veoit sans mourir, ne vit point: 
Et qui est vif sans la scavoir au monde, 
Est trop plus mort, que si mort l'avoit point.

Si de mes pleurs ne m'arousois ainsi, 
L'aure, ou le vent, en l'air me respandroit,
Car jà mes os denuez de mercy 
Percent leur peau toute arse en main endroit. 
Quel los auroit, qui sa force estendroit, 
Comme voulant contre un tel mort pretendre? 
Mais veulx tu bien a piteux cas entendre, 
Oeuvre trespie, et venant a propos? 
Ceste despouille en son lieu vueilles rendre: 
Lors mes amours auront en toy repos.

Nature en tous se rendit imparfaicte 
Pour te parfaire, et en toy se priser. 
Et toutesfois amour, forme parfaicte, 
Tasche a la foy plus, qu'a beaulté viser. 
Et pour mon dire au vray AUTHEURiser, 
Voy seulement les papegaulx tant beaulx, 
Qui d'orient, de là les rouges eaux,
Passent la mer en ceste europe froide, 
Pour s'accointer des noirs, et laidz corbeaux 
Dessoubz la bise impetueuse, et roide.

Ce mien languir multiplie la peine 
Du fort desir, dont tu tiens l'esperance, 
Mon ferme aymer t'en feit seure, et certaine, 
Par lon travail, qui donna l'asseurance. 
Mais toy estant fiere de ma souffrance, 
Et qui la prens pour ton esbatement, 
Tu m'entretiens en ce contentement 
(bien qu'il soit vain) par l'espoir, qui m'attire, 
Comme vivantz tout d'un sustantement 
Moy de t'aymer, et toy de mon martyre.

En permettant que mon si long pener 
Pour s'exercer jamais ne diminue, 
Tresaisément te peult acertener, 
Qu'en fermeté ma foy il insinue, 
Affin qu'estant devant toy ainsi nue, 
Tu sois un jour clerement congnoissant, 
Que mon travail sans cesser angoissant, 
Et tressuant a si haulte victoyre, 
Augmente a deux double loyer croissant 
A moy merite, a toy louange, et gloyre.

Le jeune archier veult chatouiller delie: 
Et, se jouant, d'une espingle se poinct.
Lors tout soubdain de ses mains se deslie, 
Et puis la cherche, et voit de poinct en poinct. 
La visitant luy dit: auroys tu point 
Traictz, comme moy, poingnantz tant asprement? 
Je luy respons: elle en à voyrement 
D'aultres asses, dont elle est mieulx servie. 
Car par ceulx cy le sang bien maigrement, 
Et par les siens tire et l'ame, et la vie.

Au commun plainct ma joye est convertie 
De dueil privé en mon particulier, 
Par la fortune en mon sort compartie, 
Quasi pour moy un malheur familier, 
Qui m'à frustré de ce bien singulier, 
Par qui raison contre debvoir opine. 
Doncques voyant la tresriche rapine 
En main d'aultruy, indigne d'elle, enclose, 
De mon labeur me fault cueillir l'espine 
Au loz, et heur de qui à eu la rose.

Le ciel de soy communement avare, 
Nous à cy bas heureusement transmys 
Tout le hault bien de parfection rare, 
Duquel il s'est totalement demys, 
Comme qui veult ses chers, et sainctz amys 
D'aulcun bienfaict haultement premier. 
Car il à plut (non de ce coustumier) 
Toute vertu en ces bas lieux terrestres 
Soubz ce grand roy, ce grand francoys premier, 
Triumphateur des armes, et des lettres.

Par tes vertuz excellentement rares 
Tu anoblis, ô grand roy, ce grand monde. 
Parquoy ce siecle aux precedantz barbares 
S'enfle du bien, que par toy luy abonde: 
Et l'univers cline sa teste ronde 
A ta statue aux cieulx resplendissante, 
En contemplant la fame, qui luy chante, 
L'eternité, qui tousjours luy escript, 
La gloyre aussi, qui a l'orner se vante 
Par temps, qui n'à aulcun terme prescript.

Si le blanc pur est foy immaculée, 
Et le vert gay est joyeuse esperance. 
Le rouge ardent par couleur simulée 
De charité est la signifiance: 
Et si ces troys de diverse substance 
(chascune en soy) ont vertu speciale, 
Vertu estant divinement royalle, 
Ou pourra lon, selon leur hault merite, 
Les allier en leur puissance esgalle, 
Sinon en une, et seule marguerite?

De la clere unde yssant hors cytharée, 
Parmy amours d'aymer non resoulue, 
En volupté non encor esgarée, 
Mais de pensée, et de faict impolue, 
Lors que prognes le beau printemps salue, 
Et la mer calme aux ventz plus ne s'irrite, 
Entre plusieurs veit une marguerite 
Dans sa coquille, et la prenant j'eslys 
Ceste, dit elle, en prys, lustre, et merite, 
Pour decorer (un temps viendra) le lys.

Povre de joye, et riche de douleur 
On me peult veoir tous les jours augmentant: 
Augmentant, dy je, en cest heureux malheur, 
Qui va tousjours mon espoir alentant. 
Et de mon pire ainsi me contentant, 
Que l'esperance a l'heure plus me fasche, 
Quand plus au but de mon bien elle tasche. 
Dont n'est plaisir, ny doulx concent, que j'oye, 
Qui ne m'ennuye, encores que je sache 
Toute tristesse estre veille de joye.

Tu es, miroir, au cloud tousjours pendant, 
Pour son image en ton jour recevoir: 
Et mon coeur est aupres d'elle attendant, 
Qu'elle le vueille aumoins, appercevoir. 
Elle souvent (ô heureux) te vient veoir, 
Te descouvrant secrette, et digne chose, 
Ou regarder ne le daigne, et si ose 
Ouir ses pleurs, ses plainctz, et leur sequelle. 
Mais toute dame en toy peult estre enclose, 
Ou dedans luy aultre entrer n'y peult, qu'elle.

Le coeur, de soy foiblement resoulu, 
Souffroit asses la chatouillant poincture, 
Que le traict d'or fraischement esmoulu 
Luy avoit fait sans aulcune ouverture. 
Mais liberté, sa propre nourriture, 
Pour expugner un tel assemblement 
D'estre né libre, et faict serf amplement, 
Y obvioyt par mainte contremine, 
Quand cest archier, tirant tant simplement, 
Monstra, que force en fin, peu a peu, mine.

De toute mer tout long, et large espace, 
De terre aussi tout tournoyant circuit
Des montz tout terme en forme haulte, et basse, 
Tout lieu distant, du jour et de la nuict, 
Tout intervalle, ô qui par trop me nuyt, 
Seront rempliz de ta doulce rigueur. 
Ainsi passant des siecles la longueur, 
Surmonteras la haulteur des estoilles 
Par ton sainct nom, qui vif en ma langueur 
Pourra par tout nager a plaines voiles.

Sur fraile boys d'oultrecuydé plaisir 
Nageay en mer de ma joye aspirée, 
Par un long temps, et asseuré plaisir 
Bien pres du port de ma paix desirée. 
Ores fortune envers moy conspirée 
M'à esveillé cest orage oultrageux, 
Dont le fort vent de l'espoir courageux 
Du vouloir d'elle, et du havre me prive, 
Me contraingnant soubz cest air umbrageux 
Vaguer en gouffre, ou n'y à fons ne ryve.

Opinion, possible, mal fondée 
Fantasia sur moy je ne sçay quoy: 
Parquoy accoup l'aigreur m'est redondée 
De ses desdaingz, et si ne sçay pourquoy. 
Je m'examine, et pense apart tout coy 
Si par malice, ou par inadvertance 
J'ay rien commis: mais sans point de doubtance 
Je trouve bien, que celluy se desayme, 
Qui erre en soy par trop grande constance 
Mais quelle erreur, sinon que trop il ayme?

Je vois cherchant les lieux plus solitaires 
De desespoir, et d'horreur habitez,
Pour de mes maulx les rendre secretaires, 
Maulx de tout bien, certes, desheritez, 
Qui de me nuire, et aultruy usitez, 
Font encor paour, mesme a la solitude, 
Sentant ma vie en telle inquietude, 
Que plus fuyant et de nuict, et de jour 
Ses beaulx yeulx sainctz, plus loing de servitude 
A mon penser sont icy doulx sejour.

Pourquoy fuys ainsi vainement celle, 
Qui de mon ame à eu la meilleur part? 
Quand, m'esloingnant, tant a moy suis rebelle, 
Que de moy fais, et non d'elle, depart. 
Soit que je sois en public ou a part, 
Ses faictz, ses dictz sont a moy evidentz, 
Et en son froict tellement residentz, 
Que loing encor, je souffre en leur meslée, 
Ou, estant près, par mes souspirs ardentz, 
J'eschaufferois sa pensée gelée.

La mort pourra m'oster et temps, et heuràeà, 
Voire encendrir la mienne arse despouille: 
Mais qu'elle face, en fin que je ne vueille 
Te desirer, encor que mon feu meure? 
Si grand povoir en elle ne demeure. 
Tes fiers desdaingz, toute ta froide essence, 
Ne feront point, me nyant ta presence, 
Qu'en mon penser audacieux ne vive, 
Qui, maulgré mort, et maulgré toute absence, 
Te represente a moy trop plus, que vive.

Tous temps je tumbe entre espoir, et desir: 
Tousjours je suis meslé de doubte, et craincte:
Tous lieux me sont ennuy, et desplaisir: 
Tout libre faict m'est esclave contraincte, 
Tant est ma vie a la presence astraincte 
De celle-là, qui n'en à point soucy. 
Vien, dame, vien: asses as esclercy 
Ces champs heureux, ou a present sejourne 
Ton orient, et en la ville icy 
Jamais, sans toy, a mes yeulx ne s'ajourne.

De mon cler jour je sens l'aulbe approcher, 
Fuyant la nuict de ma pensée obscure. 
Son crepuscule a ma veue est si cher, 
Que d'aultre chose elle n'à ores cure. 
Jà son venir a eschauffer procure 
Le mortel froit, qui tout me congeloit. 
Voyez, mes yeulx, le bien que vous celoit 
Sa longue absence en presence tournée: 
Repaissez donc, comme le coeur souloit, 
Vous loing privez d'une telle journée.

Au doulx record de son nom je me sens 
De part en part l'esperit trespercer 
Du tout en tout, jusqu'au plus vif du sens: 
Tousjours, toute heure, et ainsi sans cesser 
Fauldra finir ma vie, et commencer 
En ceste mort inutilement vive. 
Mais si les cieulx telle prerogative 
Luy ont donnée, a quoy en vain souspire? 
Jà ne fault donc que de moy je la prive, 
Puis qu'asses vit, qui meurt, quand il desire.

A son amour la belle aux yeulx aiguz 
Fait un bandeau d'un crespe de hollande,
Lequel elle ouvre, et de plumes d'argus 
Le va semant par subtilité grande. 
Adonc l'enfant esbahy luy demande: 
Pourquoy metz tu en ce lieu des yeulx fainctz? 
C'est pour monstrer, luy dy je, que tu fains 
De ne veoir point contre qui tu sagettes: 
Car, sans y veoir, parmy tant de coups vains 
Elle eust sentu, quelquesfoys, tes sagettes.

Ces deux soleilz nuisamment penetrantz, 
Qui de mon vivre ont eu si long empire, 
Par l'oeil au coeur tacitement entrantz 
Croissent le mal, qui au guerir m'empire. 
Car leur clarté esblouissamment pire 
A son entrée en tenebres me met: 
Puis leur ardeur en joye me remet, 
M'esclairant tout au fort de leurs alarmes 
Par un espoir, qui rien mieulx ne promet, 
Qu'ardentz souspirs estainctz en chauldes larmes.

Amour lustrant tes sourcilz hebenins, 
Avecques toy contre moy se conseille:
Et se monstrantz humainement benings, 
Le moindre d'eulx mille mortz m'appareille. 
Arcz de structure en beaulté nompareille, 
A moy jadis immortel argument, 
Vous estes seul, et premier instrument, 
Qui liberté, et la raison offence. 
Car qui par vous conclut resolument 
Vivre en aultruy, en soy mourir commence.

J'espere, et crains, que l'esperance excede 
L'intention, qui m'incite si fort. 
Car jà mon coeur tant sien elle possede, 
Que contre paour il ne fait plus d'effort. 
Mais seurement, et sans aulcun renfort 
Ores ta face, ores le tout il lustre: 
Et luy suyvant de ton corps l'ordre illustre, 
Je quiers en toy ce, qu'en moy j'ay plus cher. 
Et bien qu'espoir de l'attente me frustre, 
Point ne m'est grief en aultruy me chercher.

Tousjours mourant, tousjours me trouve sain 
Tremblant la fiebvre en moy continuelle, 
Qui doulcement me consomme le sein 
Par la chaleur d'elle perpetuelle, 
Que de sa main de froideur mutuelle 
Celle repaist, ainsi qu'oyseau en cage. 
Aussi, ô gantz, quand vous levay pour gage, 
Et le baiser, qu'au rendre vous donnay 
Me fut heureux, toutesfoys dur presage: 
Car lors ma vie, et moy abandonnay.

Toute doulceur d'amour est destrempée 
De fiel amer, et de mortel venin,
Soit que l'ardeur en deux coeurs attrempée 
Rende un vouloir mutuel, et benin. 
Delicatesse en son doulx femenin 
Avec ma joye à d'elle prins congé. 
Fais donc, que j'aye, ô apollo, songé 
Sa fiebvre avoir si grand'beaulté ravie, 
Et que ne voye en l'occean plongé 
(avant le soir) le soleil de ma vie.

Si poingnant est l'esperon de tes graces, 
Qu'il m'esguillonne ardemment, ou il veult, 
Suyvant tousjours ses vertueuses traces, 
Tant que sa poincte inciter en moy peult 
Le hault desir, qui jour, et nuict m'esmeult 
A labourer au joug de loyaulté. 
Et tant dur est le mors de ta beaulté 
(combien encor que tes vertus l'excellent) 
Que sans en rien craindre ta cruaulté 
Je cours soubdain, ou mes tourmentz m'appellent.

Pour m'incliner souvent a celle image 
De ta beaulté esmerveillable idée, 
Je te presente autant de foys l'hommage, 
Que toute loy en faveur decidée 
Te peult donner. parquoy ma foy guidée 
De la raison, qui la me vient meurant, 
Soit que je sorte, ou soye demeurant, 
Reveramment, te voyant, te salue, 
Comme qui offre, avec son demeurant 
Ma vie aux piedz de ta haulte value.

Voyez combien l'espoir pour trop promettre 
Nous fait en l'air, comme corbeaulx, muser: 
Voyez comment en prison nous vient mettre, 
Cuydantz noz ans en liberté user: 
Et d'un desir si glueux abuser, 
Que ne povons de luy nous dessaisir, 
Car pour le bien, que j'en ay peu choisir, 
Sinistrement esleu a mon malheur, 
Ou je pensois trouver joye, et plaisir 
J'ay rencontré et tristesse, et douleur.

Bien eut voulu apelles estre en vie 
Amour ardent de se veoir en pourtraict:
Et toutesfois si bon paintre il convie, 
Que par prys faict a son vouloir l'attraict. 
Jà benedict achevoit arc, et traict 
Cuydant l'avoir doctement retiré: 
Quand par la main soubdain l'ay retiré: 
Cesse, luy dy je, il fault faire aultrement. 
Pour bien le paindre oste ce traict tiré, 
Et paings au vif delie seulement.

Qui veult scavoir par commune evidence 
Comme lon peult soymesmes oblyer,
Et, sans mourir, prouver l'esperience, 
Comment du corps l'ame on peult deslyer, 
Vienne ouyr ceste, et ses dictz desplier 
Parolle saincte en toute esjouissance, 
En qui nature à mis pour sa plaisance 
Tout le parfaict de son divin ouvrage, 
Et tellement, certes, qu'a sa naissance 
Renovella le phoenix de nostre aage.

Combien encor que la discretion, 
Et jugement de mon sens ne soit moindre,
Que la douleur de mon affliction, 
Qui d'avec moy la raison vient desjoindre, 
Je puis (pourtant) a la memoire adjoindre 
Le souvenir de ton divers accueil, 
Ores en doulx, ore en triste reveil 
De destinée a mon malheur suyvie, 
Me detenant en un mesme cercueil 
Tousjours vivant, tousjours aussi sans vie.

Que ne suis donc en mes limbes sans dueil, 
Comme sans joye, ou bien vivre insensible? 
Voulant de toy dependre, et de mon vueil, 
Je veulx resouldre en mon faict l'impossible. 
Car en ton froit par chault inconvincible 
Je veulx l'ardeur de mon desir nourrir, 
Et, vainquant l'un, a l'aultre recourir
Pour tousjours estre autant tout mien, que tien: 
Parquoy vivant en un si vain maintien, 
Je meurs tousjours doulcement sans mourir.

En son habit tant humainement coincte, 
En son humain tant divinement sage, 
En son divin tant a vertu conjoincte, 
En sa vertu immortel personnage. 
Et si la mort, quelque temps, pert son aage 
Pour derechef vivre immortellement, 
C'est qu'elle vive à vescu tellement, 
Que par trespas ne mourra desormais, 
Affin qu'au mal, qui croist journellement, 
Tousjours mourant je ne meure jamais.

Basse planete a l'ennuy de ton frere, 
Qui s'exercite en son chault mouvement, 
Tu vas lustrant l'un, et l'autre hemispere, 
Mais dessoubz luy, aussi plus briefvement 
Tu as regard plus intentivement 
A humecter les fueilles, et les fleurs: 
Et ceste cy par mes humides pleurs 
Me reverdit ma flestrie esperance.
Aux patientz tu accroys leurs douleurs: 
Et ceste augmente en moy ma grand souffrance.

Tant de sa forme elle est moins curieuse, 
Quand plus par l'oeil de l'ame elle congnoit, 
Que la ruyne au temps injurieuse 
Perdra le tout, ou plus lon s'adonnoit. 
Doncques ainsi elle se recongnoit, 
Que son mortel est du vif combatu? 
Certes, estant ton corps foible abatu, 
Par un debvoir de voulenté libere 
Adoreront ta divine vertu 
Et tanais, et le nil, et l'ibere.

Mansuetude en humble gravité 
La rend ainsi a chascun agreable, 
Estre privée en affabilité 
La fait de tous humainement aymable: 
Et modestie en ces faictz raisonnable 
Monstre, qu'en soy elle à plus, que de femme. 
Posterité, d'elle privée, infame, 
Barbares gentz du monde divisez 
Oultre thyle, et le temps, et la fame 
Alterneront ses haultz honneurs prisez.

De fermeté plus dure, que dyaspre, 
Ma loyaulté est en toy esmaillée: 
Comme statue a l'esbaucher toute aspre: 
Et puis de stuc polyment entaillée, 
Par foy en main de constance baillée 
Tu l'adoulcis, et jà reluict tresbien. 
Ame enyvrée au moust d'un si hault bien, 
Qui en son faict plus, qu'au mien m'entrelasse, 
Ne sçais tu pas (mesme en amours) combien 
Double peine à, qui pour aultruy se lasse?

Nous esbatantz ma dame, et moy sur l'eau, 
Voicy amour, qui vint les joustes veoir: 
Veulx tu, dit il, congnoistre bien, et beau,
Si tu pourras d'elle victoyre avoir? 
Eslis (le mieulx, que tu pourras sçavoir) 
L'un de ceulx cy, et les joustantz me monstre. 
Et quand je vy, qu'ilz s'entrevenoient contre, 
Je pris le hault pour plus grande asseurance: 
Mais tout soubdain a ceste aspre rencontre 
Fut renversé avec mon esperance.

Fortune en fin te peut domestiquer, 
Ou les travaulx de ma si longue queste, 
Te contraingnant par pitié d'appliquer 
L'oreille sourde a ma juste requeste. 
Tu l'exaulças, et ce pour la conqueste 
Du vert printemps, que soubz ta main usay. 
Et si alors a grand tort accusay 
Ta familiere, et humaine nature: 
Et privément (peult estre) en abusay: 
Ta coulpe fut, et ma bonne aventure.

Plus je poursuis par le discours des yeulx 
L'art, et la main de telle pourtraicture, 
Et plus j'admire, et adore les cieulx 
Accomplissantz si belle creature,
Dont le parfaict de sa lineature 
M'esmeult le sens, et l'imaginative: 
Et la couleur du vif imitative 
Me brule, et ard jusques a l'esprit rendre. 
Que deviendroys je en la voyant lors vive? 
Certainement je tumberois en cendre.

Près que sorty de toute obeissance, 
Je ne sçay quoy le sens me barbouilloit: 
Et jà remis en ma libre puissance, 
Le jeune sang tout au corps me bouilloit. 
Noveau plaisir alors me chatouilloit 
De liberté, et d'une joye extreme. 
Mais ma jeunesse en licence supreme, 
Quand seulement commençois a venir,
Me contraingnit a m'oblier moymesmes 
Pour mieulx povoir d'aultruy me souvenir.

Comme gelée au monter du soleil, 
Mon ame sens, qui toute se distille 
Au rencontrer le rayant de son oeil, 
Dont le povoir me rend si fort debile, 
Que je devien tous les jours moins habile 
A resister aux amoureux traictz d'elle. 
En la voyant ainsi plaisamment belle, 
Et le plaisir croissant de bien en mieulx 
Par une joye incongneue, et novelle, 
Que ne suis donc plus, qu'argus, tout en yeulx?

Le painctre peult de la neige depaindre 
La blancheur telle, a peu près, qu'on peult veoir:
Mais il ne sçait a la froideur attaindre, 
Et moins la faire a l'oeil appercevoir. 
Ce me seroit moymesmes decevoir, 
Et grandement me pourroit lon reprendre 
Si je taschois a te faire comprendre 
Ce mal, qui peult, voyre l'ame opprimer, 
Que d'un object, comme peste, on voit prendre, 
Qui mieulx se sent, qu'on ne peult exprimer.

De ton sainct oeil, fusil sourd de ma flamme, 
Naist le grand feu, qui en mon coeur se cele: 
Aussi par l'oeil il y entre, et l'enflamme 
Avecques morte et couverte estincelle, 
Me consumant, non les flancs, non l'esselle, 
Mais celle part, qu'on doibt plus estimer, 
Et qui me fait, maulgré moy, tant aymer, 
Qu'en moy je dy telle ardeur estre doulce, 
Pour non (en vain) l'occasion blasmer 
Du mal, qui tout a si hault bien me poulse.

Celle regit le frain de ma pensée, 
Autour de qui amour pleut arcz, et traictz,
Pour des cieulx estre au meurdre dispensée, 
Parqui a soy elle à tous coeurs attraictz, 
Et tellement de toute aultre distraictz, 
Qu'en elle seule est leur desir plus hault. 
Et quant a moy, qui sçay, qu'il ne luy chault, 
Si je suis vif, ou mort, ou en estase, 
Il me suffit pour elle en froit, et chault 
Souffrir heureux doulce antiperistase.

A quoy pretendre yssir librement hors 
D'une si doulce, et plaisant servitude?
Veu que nature et en l'ame, et au corps 
En à jà fait, voire telle habitude, 
Que plus tost veult toute solicitude, 
Que liberté, loisir, et leurs complisses. 
Car en quictant amour, et ses delices, 
Par mort serois en ma joye surpris. 
Parquoy enclos en si doubteuses lisses, 
Captif je reste, et sortant je suis pris.

Ores cornue, ores plainement ronde, 
Comme on te veoit amoindrir, et recroistre, 
Tu vas, errente, environnant le monde, 
Non pour cy bas aux mortelz apparoistre, 
Mais pour noz faictz plus amplement congnoistre, 
Soit en deffaultz, ou accomplissementz. 
Aussi tu vois les doulx cherissementz 
De tous amantz, et leurs cheres estrainctes: 
Tu oys aussi leurs remercyementz, 
Ou de moy seul tu n'entens, que mes plainctes.

Tes cheveulx d'or annellez, et errantz 
Si gentement dessus ton soleil dextre, 
Sont les chaynons estroictement serrantz 
De mille amantz l'heureux, et mortel estre. 
Bien qu'entre nous ne soit plus cher, que d'estre, 
Et tout en soy vivre amyablement, 
Si tens je bien, et raisonnablement, 
Dessoubz telz laqz ma vie estre conduicte, 
Voire y finir, tant honorablement 
Je veulx perir en si haulte poursuyte.

Si, tant soit peu, dessus ton sainct pourtraict 
L'oeil, et le sens aulcunement je boute,
De tout ennuy je suis alors distraict, 
Car ta figure a moy s'addonne toute. 
Si je luy parle, intentive elle escoute, 
Se soubriant a mes chastes prieres. 
Idole mienne, ou fais que ses meurs fieres 
Celle là puisse en humaines changer, 
Ou bien reprens ses superbes manieres, 
Pour non, ainsi m'abusant, m'estranger.

Est il possible, ô vaine ambition, 
Que les plus grandz puissent oultrecuyder 
Si vainement, que la fruition, 
N'ayant povoir de leurs combles vuyder, 
Les vienne ainsi d'avarice brider, 
Que moins ilz ont, quand plus cuydent avoir? 
Aussi fortune en leurs plus hault povoir 
Se faint de honte estre ailleurs endormie, 
Comme a chascun evidemment feit veoir 
Celle province aux charles ennemye.

Pour non ainsi te descouvrir soubdain 
L'entier effect de ce mien triste dueil, 
Naist le plaisir, qui se meurt par desdain, 
Comme au besoing n'ayant eu doulx accueil, 
Et deffaillant la craincte, croist mon vueil, 
Qui de sa joye en moy se desespere. 
Donc si par toy, destinée prospere, 
Le coeur craintif, (comme tu m'admonestes) 
Tousjours plus m'ard cependant, qu'il espere, 
Digne excuse est a mes erreurs honnestes.

Par mes souspirs amour m'exhale l'ame, 
Et par mes pleurs la noye incessamment. 
Puis ton regard a sa vie l'enflamme, 
Renovellant en moy plus puissamment. 
Et bien qu'ainsi elle soit plaisamment. 
Tousjours au corps son tourment elle livre, 
Comme tous temps renaist, non pour revivre 
Mais pour plus tost derechef remourir: 
Parquoy jamais je ne me voy delivre 
Du mal, auquel tu me peux secourir.

On me disoit, que pour la converser,
Plus la verrois de pitié nonchalante: 
Et je luy vy clers cristallins verser 
Par l'une, et l'aultre estoille estincellante: 
Souspirs sortir de son ame bouillante: 
Mais je ne sçay par quelle occasion. 
Fust de courroux, ou de compassion. 
Je sentis tant ses pleurs a moy se joindre, 
Qu'en lieu d'oster mon alteration, 
M'accreurent lors un aultre feu non moindre.

Amour plouroit, voire si tendrement, 
Qu'a larmoyer il esmeut ma maistresse, 
Qui avec luy pleurant amerement, 
Se distiloit en larmes de destresse. 
Alors l'enfant d'une esponge les presse, 
Et les reçoit: et sans vers moy se faindre, 
Voicy, dit il, pour ton ardeur estaindre: 
Et, ce disant, l'esponge me tendit.
Mais la cuydant a mon besoing estraindre 
En lieu d'humeur flammes elle rendit.

Cest oeil du monde, universel spectacle 
Tant reveré de terre, ciel, et mer, 
En ton miroir, des miracles miracle, 
Il s'apperçoit justement deprimer, 
Voyant en toy les graces s'imprimer 
Trop mieulx, qu'en luy nostre face a le veoir. 
Parquoy tel tort ne povant recevoir, 
S'en fuyt de nous, et ce pole froid laisse,
Tacitement te faisant asçavoir, 
Que, qui se veoit, l'enflé d'orgueil abaisse.

Apparoissant l'aulbe de mon beau jour, 
Qui rend la mer de mes pensers paisible, 
Amour vient faire en elle doulx sejour, 
Plus fort armé, toutesfoys moins noysible, 
Car a la veoir alors il m'est loysible, 
Sans qu'il m'en puisse aulcunement garder. 
Parquoy je vien, coup a coup, regarder 
Sa grand'beaulté, et d'un tel appetit, 
Qu'a la reveoir ne puis un rien tarder, 
Me sentant tout en veue trop petit.

Mon ame en terre (un temps fut) esprouva 
Des plus haultz cieulx celle beatitude, 
Que l'oeil heureux en ta face trouva, 
Quand il me mit au joug de servitude. 
Mais, las, depuis que ton ingratitude 
Me desroba ce tant cher privilege 
De liberté, en son mortel college
Malheur me tient soubz sa puissance grande. 
Aussi cest an par mort, qui tout abrege, 
France perdit ce, qu'à perdu hollande.

Ta beaulté fut premier, et doulx tyrant, 
Qui m'arresta tresviolentement: 
Ta grace apres peu a peu m'attirant, 
M'endormit tout en son enchantement: 
Dont assoupy d'un tel contentement, 
N'avois de toy, ny de moy congnoissance.
Mais ta vertu par sa haulte puissance 
M'esveilla lors du sommeil paresseux, 
Auquel amour par aveugle ignorance 
M'espovantoit de maint songe angoisseux.

Plus je la voy, plus j'adore sa face, 
Miroir meurdrier de ma vie mourante: 
Et n'est plaisir, qu'a mes yeulx elle face, 
Qu'il ne leur soit une joye courante, 
Comme qui est de leur mal ignorante, 
Et qui puis vient en dueil se convertir. 
Car du profond du coeur me fait sortir 
Deux grandz ruisseaulx, procedantz d'une veine, 
Qui ne se peult tarir, ne divertir, 
Pour estre vive, et sourgeante fontaine.

La craincte adjoinct aeles aux piedz tardifz, 
Pour le peril eminent eschapper, 
Et le desir rend les couardz hardiz, 
Pour a leur blanc diligemment frapper. 
Mais toy, espoir, tu nous viens attraper, 
Pour nous promettre, ou aspirer on n'ose.
Parquoy estant par toy liberté close, 
Le seul vouloir petitement idoyne, 
A noz plaisirs, comme le mur s'oppose 
Des deux amantz baisé en babyloine.

Plus pour esbat, que non pour me douloir 
De tousjours estre en passions brulantes, 
Je contentois mon obstiné vouloir: 
Mais je sentis ses deux mains bataillantes, 
Qui s'opposoient aux miennes travaillantes, 
Pour mettre a fin leur honneste desir. 
Ainsi, enfant, comme tu peulx saisir, 
Et (quand te plait) hommes, et dieux conquerre: 
Ainsi tu fais (quand te vient a plaisir) 
De guerre paix, et de celle paix guerre.

Tu te verras ton yvoire cresper 
Par l'oultrageuse, et tardifve vieillesse.
Lors sans povoir en rien participer 
D'aulcune joye, et humaine liesse, 
Je n'auray eu de ta verte jeunesse, 
Que la pitié n'à sceu a soy ployer, 
Ne du travail, qu'on m'à veu employer 
A soustenir mes peines ephimeres, 
Comme apollo, pour merité loyer, 
Sinon rameaulx, et fueilles tresameres.

Asses ne t'est d'avoir mon coeur playé, 
Mais tout blessé le tenir en destresse, 
Ou tout tyrant, fors toy, eust essayé, 
L'avoir vaincu, le jecter hors d'oppresse. 
Et tu luy as, non point comme maistresse. 
Mais comme sien capital adversaire, 
Osté l'espoir a ce mal necessaire: 
Lequel par toy si aigrement le mord, 
Que se sentant forcé soubz tel coursaire, 
Pour non mourir tousjours, ne crainct la mort.

Que je m'ennuye en la certaineté 
Sur l'incertain d'un tel facheux suspend! 
Voire trop plus, qu'en la soubdaineté, 
Ou le hazard de tout mon bien depent. 
Mais que me vault si le coeur se repent? 
Regret du temps prodiguement usé 
L'oppresse plus que cest espoir rusé, 
Qui le moleste, et a fin le poursuyt. 
Bref, quand j'ay bien de moymesme abusé, 
Je fuis la peine, et le travail me suyt.

Grace, et vertu en mon coeur enflammerent 
Si haultz desirs, et si pudiquement,
Qu'en un sainct feu ensemble ilz s'allumerent, 
Pour estre veu de tous publiquement, 
Duquel l'ardeur si moins iniquement 
Et coeur, et corps jusqu'auàxà mouelles gaste, 
D'un penser chaste en sorte je l'appaste 
Pour antidote, et qui peult secourir, 
Que bien souvent ma cruelle se haste, 
Playant mon coeur, d'un soubris le guerir.

Souvent amour suscite doulce noise, 
Pour tout a celle uniquement complaire, 
Qui a m'occire est tousjours tant courtoise: 
Que ne luy veulx, et ne scauroys desplaire: 
Et si m'en plaings, et bien m'en vouldrois taire, 
Tant est fascheux nostre plaisant debat. 
Et quand a moy son droit elle debat, 
Mon paradis elle ouvre, et lors m'appaise, 
Pour non donner aux envieux esbat: 
Parquoy je cele en mon coeur si grand aise.

Je m'ayme tout au desdaing de la hayne, 
Ou toutesfois je ne l'ose irriter,
Si doulcement elle est de courroux plaine, 
Que contre soy se prent a despiter: 
Dont tout plaisir je me sens conciter, 
Et n'est possible en fin que je m'en taise. 
Parquoy couvrant en mon coeur ce grand aise, 
Qui ne me peult detenir en ma peau, 
Je vois a elle, et m'accuse, et l'apaise, 
Lors l'air troublé soudain retourne en beau.

Chantant orphée au doulx son de sa lyre, 
Tira pitié du royaulme impiteux: 
Et du tourment appaisa toute l'ire, 
Qui pour sa peine est en soy despiteux.
En mon travail, moy miserable, honteux 
Sans obtenir, tant soit petite grace, 
N'ay peu tirer de sa benigne face, 
Ny de ses yeulx une larme espuiser, 
Qui sur mon feu eusse vive efficace, 
Ou de l'estaindre, ou bien de l'attiser.

Mon mal se paist de mon propre dommage, 
Tant miserable est le sort des amantz, 
Qui d'un second cuydantz pretendre hommage, 
Ensemble sont eulx mesmes consommantz. 
Dont en mon mal mes esperitz dormantz, 
Et envielliz me rendent insensible, 
Quasi voulantz, que contre l'impossible 
Je vive ainsi une mourante vie, 
Qui en l'ardeur tousjours inconvincible 
Plus est contente, et moins est assouvye.

Jà tout haultain en moy je me paonnois 
De ce, qu'ammour l'avoit peu inciter: 
Mais seurement (a ce, que je congnois) 
Quand il me vint du bien feliciter, 
Et la promesse au long me reciter, 
Il me servit d'un tresfaulx truchement. 
Que diray donc de cest abouchement,
Que ligurie, et provence, et venisse 
Ont veu (en vain) assembler richement 
Espaigne, france, et italie, a nice?

Produicte fust au plus cler ascendant 
De toute estoille a nous mortelz heureuse: 
Et plus de grace a son aspect rendant, 
Grace aux amantz toutesfois rigoureuse. 
Le ciel voyant la terre tenebreuse, 
Et toute a vice alors se avilissant, 
La nous transmit, du bien s'esjouissant, 
Qui en faveur d'elle nous deifie. 
Parquoy despuis ce monde fleurissant 
Plus que le ciel, de toy se glorifie.

Je sens par fresche, et dure souvenance 
Ce mien souhaict a ma fin s'aiguiser,
Jettant au vent le sens, et l'esperance, 
Lesquelz je voy d'avec moy diviser, 
Et mon project si loing ailleurs viser, 
Que plus m'asseure, et moins me certifie. 
Au fort mon coeur en sa douleur se fie, 
Qui ne me peult totalement priver 
Du grand desir, qui tout se vivifie, 
Ou je ne puis desirant arriver.

Lors que le linx de tes yeulx me penetre 
Jusques au lieu, ou piteusement j'ars,
Je sens amour avec pleine pharetre 
Descendre au fond pour esprouver ses arcs. 
Adonc, craingnant ses magiciens arts, 
L'ame s'enfuit souffrir ne le povant. 
Et luy vainqueur plus fier, qu'au paravant, 
Pour le desgast le feu par tout allume, 
Lequel ayant joye, et rys au devant 
Ne monstre hors ce, qu'en moy il consume.

Merveille n'est, deesse de ma vie, 
Si en voyant tes singularitez 
Me croist tousjours, de plus en plus, l'envie 
A poursuyvir si grandes raritez. 
Je sçay asses, que noz disparitez 
(non sans raison) feront esbahyr maints. 
Mais congnoissant soubz tes celestes mains 
Estre mon ame heureusement traictée, 
J'ay beaucoup plus de tes actes humains, 
Que liberté de tous tant souhaictée.

Maulvais usage, et vaine opinion 
Gastent le bon de nostre mortel vivre,
Ou toute saincte, et parfaicte union 
Nous fait le vray de l'equité ensuyvre. 
Aussi a bien vertueusement vivre 
En son amour seulement commençoys, 
Quand je te vy, (et bienheureuse en soys) 
Savoye ostée a ton persecuteur, 
Reduicte aux mains de ce premier françoys, 
Premier, et seul des vertus redempteur.

Les rhetz dorez, dont amour me detient 
Lyé, et pris soubz tes vermeilles roses, 
Desquelles l'un, et l'aultre relief tient 
Un ordre uny de tes perles encloses, 
M'ont captivé l'esprit, ou tu reposes 
Avecques moy, et ou tu me nourris 
Par doulx accueilz, et gracieux soubriz,
Par sainctes moeurs, qui sont evidamment 
Un paradis a tous espritz marriz, 
Et au mien triste un enfer ardemment.

D'un magnanime, et haultain coeur procede 
A tout gentil de donner en perdant: 
Mesme qu'alors tant tout il se possede, 
Que sien il est, tout aultre a soy rendant. 
Et tu m'as veu, jà long temps, attendant 
De ta pitié si commendable usure, 
Que sans point faire a ta vertu injure, 
Plus, que pour moy, pour toy je m'esvertue. 
Et par se nom encor je t'en adjure, 
Qui en mon coeur escript te perpetue.

Je souspiroys mon bien tant esperé, 
Comme un malade attend a son salut, 
Cuydant avoir asses bien prosperé, 
Ou vain espoir rien, ou peu, me valut:
Mais recourir ailleurs il me fallut 
Pour me trouver briefve expedition. 
Parquoy voyant, que la condition 
De mon mal est, qu'au guerir il s'indigne, 
A celle suis tout en perdition, 
Que j'offençay pour l'adorer indigne.

Delie aux champs troussée, et accoustrée, 
Comme un veneur, s'en alloit esbatant.
Sur le chemin d'amour fut rencontrée, 
Qui par tout va jeunes amantz guettant: 
Et luy à dit, près d'elle volletant: 
Comment? vas tu sans armes a la chasse? 
N'ay je mes yeulx dit elle, dont je chasse, 
Et par lesquelz j'ay maint gibbier surpris? 
Que sert ton arc, qui rien ne te pourchasse, 
Veu mesmement que par eulx je t'ay pris?

Tant variable est l'effect inconstant 
De la pensée encor plus incertaine, 
Que sur les doigtz deux pour troys va comptant, 
Et tient jà près la chose bien loingtaine. 
Car estant pris dessoubz sa main haultaine, 
Je m'en allois plorant la teste basse: 
Et devant elle ainsi comme je passe, 
En me voyant me jecte un soubris d'oeil, 
Qui me feit rire: et par ce je compasse 
Amour leger mesler joye en mon dueil.

Vouldrois je bien par mon dire attrapper, 
Ou a mes voeutz efforcer ma maistresse? 
Je ne le fais sinon pour eschapper 
De ceste mienne angoisseuse destresse. 
Pource a l'archier, le plus du temps, m'adresse, 
Comme a celluy, qui plus de mal me faict: 
Mais quoy? amour, cocodrille parfaict, 
Que ce fol monde aveuglément poursuyt, 
Nous suit alors, qu'on le fuyt par effect, 
Et suyt celluy, qui ardemment le fuyt.

Au centre heureux, au coeur impenetrable 
A cest enfant sur tous les dieux puissant, 
Ma vie entra en tel heur miserable, 
Que, pour jamais, de moy se bannissant, 
Sur son printemps librement fleurissant 
Constitua en ce sainct lieu de vivre, 
Sans aultrement sa liberté poursuyvre 
Ou se nourrit de pensementz funebres: 
Et plus ne veult le jour, mais la nuict suyvre. 
Car sa lumiere est tousjours en tenebres.

L'humidité, hydraule de mes yeulx, 
Vuyde tousjours par l'impie en l'oblique, 
L'y attrayant, pour air des vuydes lieux, 
Ces miens souspirs, qu'a suyvre elle s'applique. 
Ainsi tous temps descent, monte, et replique. 
Pour abrever mes flammes appaisées. 
Doncques me sont mes larmes si aisées 
A tant pleurer, que sans cesser distillent? 
Las du plus hault goutte a goutte elles filent, 
Tombant aux sains, dont elles sont puysées.

Ouvrant ma dame au labeur trop ardente, 
Son dé luy cheut, mais amour le luy dresse: 
Et le voyant sans raison evidente 
Ainsi troué, vers delie s'addresse. 
C'est, luy dit elle, affin que ne m'oppresse 
L'aiguille aigue, et que point ne m'offence. 
Donc, respond il, je croy que sa deffence 
Fait que par moy ton coeur n'est point vaincu. 
Mais bien du mien, dy je, la ferme essence 
Encontre toy luy sert tousjours d'escu.

Courantz les jours a declination 
Phoebus s'eschauffe en l'ardent canicule.
Plus croist en moy mon inflammation, 
Quand plus de moy ma vie se recule. 
Et jà (de loing,) courbe viellesse accule 
Celle verdeur, que je senty novelle. 
Ce neantmoins tousjours se renovelle 
Le mal, qui vient ma playe reunir. 
Ainsi (ô sort) l'esproeuve nous revelle 
Amour povoir les plus vieulx rejeunir.

En aultre part, que là, ou ilz aspirent, 
Je sens tousjours mes souspirs s'en aller, 
Voire enflambez: car alors qu'ilz respirent, 
Ce n'est sinon pour l'ardeur exhaler, 
Qui m'occupant l'alaine, et le parler, 
Me fait des yeulx si grosse pluye estraindre. 
Mes larmes donc n'ont elles peu estaindre 
Mon feu, ou luy mes grandz pleurs dessecher?
Non: mais me font, sans l'un l'aultre empecher, 
Comme boys vert, bruler, pleurer, et plaindre.

Pour la fraischeur delie se dormoit 
Sur la fontaine, et l'archier en personne, 
Qui dedans l'eau d'elle, que tant aymoit,
Voit la figure, et aulcun mot ne sonne: 
Car en ce lieu sa mere il souspeçonne, 
Dont il se lance au fond pour la baiser. 
Hà, dy je lors, pour ma dame appaiser, 
Tu pleures bien cest amour en ces eaux, 
Et si ne plaings le mien, qui pour se ayser, 
Se pert du tout en ces deux miens ruysseaulx.

Ne cuydez point entre vous, qui suyvistes, 
Comme je fays, cest enfant desvoyé, 
Que mes souspirs trop legerement vistes 
N'ayent mon coeur sainctement desvoyé. 
Car il y fut pour mon bien envoyé 
Et a son pire il se voyt parvenu. 
Puis qu'il est donc vers elle mal venu, 
Pourquoy ne vois je acoup le retirer? 
Las je crains trop, qu'en lieu de le tirer, 
Le corps ne soit, comme luy, detenu.

Veu que fortune aux accidentz commande, 
Amour au coeur, et la mort sur le corps:
Occasion conteste a la demande, 
Qu'affection pretent en ses accordz. 
Toy seule, ô parque, appaises leurs discordz, 
Restituant la liberté ravie. 
Vien donc, heureuse, et desirée envie, 
Nous delyvrant de tant facheux encombres: 
Vien sans doubter, que l'esprit, et la vie 
Par toy fuyront indignez soubz les umbres.

Affection en un si hault desir 
Poulsa le coeur, qu'il y attira l'ame 
Toute credule, et d'un noveau plaisir 
(combien que vain) si doulcement l'enflamme, 
Que toute ardente en si confuse flamme, 
Moins si congnois, quand plus de douleur sent. 
Que songe cheoir en un peril recent, 
Pene, et tressue encores qu'il s'esveille: 
Parquoy je souffre et present et absent, 
Comme enchanté d'amoureuse merveille.

Ainsi que l'air de nues se devest 
Pour nous monstrer l'esprit de son serain: 
Ainsi, quand elle ou triste, ou pensive est, 
Reprent le clair de son tainct souverain, 
Pour entailler mieulx, qu'en bronze, ou aerain, 
Et confermer en moy mon esperance:
A celle fin, que la perseverance 
Tousjours me poulse a si heureux deduytz, 
Comme elle sçait, qu'en fidele asseurance, 
Celant mon feu, a bon port le conduys.

Avoir le jour nostre occident passé, 
Cedant icy a la nuict tenebreuse, 
Du triste esprit plus, que du corps lassé, 
Me sembla veoir celle tant rigoureuse 
Monstrer sa face envers moy amoureuse, 
Et en tout acte, oultre l'espoir privé. 
Mais le matin (trop hastif) m'à privé 
De telz plaisirs, ausquelz, comme vent vistes, 
J'estoys par vous, traistres yeulx, arrivé, 
Qui cloz mon bien, et ouvertz mon mal vytes.

Quasi moins vraye alors je l'apperçoy, 
Que la pensée a mes yeulx la presente, 
Si plaisamment ainsi je me deçoy, 
Comme si elle estoit au vray presente: 
Bien que par foys aulcunement je sente 
Estre tout vain ce, que j'ay apperceu. 
Ce neantmoins pour le bien jà receu, 
Je quiers la fin du songe, et le poursuis, 
Me contentant d'estre par moy deceu, 
Pour non m'oster du plaisir, ou je suis.

Quand quelquesfoys d'elle a elle me plaings, 
Et que son tort je luy fais recongnoistre, 
De ses yeulx clers d'honneste courroux plains 
Sortant rosée en pluye vient a croistre.
Mais, comme on voit le soleil apparoistre 
Sur le printemps parmy l'air pluvieux, 
Le rossignol a chanter curieux 
S'esgaye lors, ses plumes arousant. 
Ainsi amour aux larmes de ses yeulx 
Ses aeles baigne, a gré se reposant.

Au vif flambeau de ses yeulx larmoyantz 
Amour son traict allume, et puis le trempe 
Dans les ruysseaulx doulcement undoyantz 
Dessus sa face: et l'estaingnant le trempe 
Si aigrement, que hors de celle trempe, 
Le cauteleux, peu a peu, se retire 
Par devers moy, et si soubdain le tire, 
Qu'il lasche, et frappe en moins, que d'un moment. 
Parquoy adonc avec plus grand martyre 
Je suis blessé, et si ne sçay comment.

Leuth resonnant, et le doulx son des cordes, 
Et le concent de mon affection, 
Comment ensemble unyment tu accordes 
Ton harmonie avec ma passion!
Lors que je suis sans occupation 
Si vivement l'esprit tu m'exercites, 
Qu'ores a joye, ore a dueil tu m'incites 
Par tes accordz, non aux miens ressemblantz. 
Car plus, que moy, mes maulx tu luy recites, 
Correspondant a mes souspirs tremblantz.

Entre ses bras, ô heureux, près du coeur 
Elle te serre en grand'delicatesse: 
Et me repoulse avec toute rigueur 
Tirant de toy sa joye, et sa liesse. 
De moy plainctz, pleurs, et mortelle tristesse
Loing du plaisir, qu'en toy elle comprent. 
Mais en ses bras, alors qu'elle te prent, 
Tu ne sens point sa flamme dommageable, 
Qui jour, et nuict, sans la toucher, me rend 
Heureusement pour elle miserable.

A si hault bien de tant saincte amytié 
Facilement te debvroit inciter, 
Sinon debvoir, ou honneste pitié, 
A tout le moins mon loyal persister, 
Pour unyment, et ensemble assister 
Lassus en paix en nostre eternel throsne. 
N'apperçoy tu de l'occident le rhosne
Se destourner, et vers midy courir, 
Pour seulement se conjoindre a sa saone 
Jusqu'a leur mer, ou tous deux vont mourir?

Heureux joyau, tu as aultresfoys ceinct 
Le doigt sacré par si gente maniere, 
Que celle main, de qui le povoir sainct 
Ma liberté me detient prisonniere, 
Se faingnant ore estre large aulmosniere, 
Te donne a moy, mais pour plus sien me rendre. 
Car, comme puis en te tournant comprendre, 
Ta rondeur n'à aulcun commencement, 
Ny fin aussi, qui me donne a entendre, 
Que captif suis sans eslargissement.

Par ce penser tempestant ma pensée 
Je considere en moy l'infirmité, 
Ou ma santé je voy estre pansée 
Par la rigueur, et celle extremité 
Non differente a la calamité, 
Qui se fait butte a cest archier mal seur. 
Pourquoy, amour, comme fier aggresseur, 
Encontre moy si vainement t'efforces? 
Elle me vainct par nayve doulceur 
Trop plus, que toy par violentes forces.

Tu as, anneau, tenu la main captive, 
Qui par le coeur me tient encor captif, 
Touchant sa chair precieusement vive 
Pour estre puis au mal medicatif, 
Au mal, qui est par fois alternatif. 
En froit, et chault meslez cruellement. 
Dont te portant au doigt journellement, 
Pour medecine enclose en ton oblique, 
Tu me seras perpetuellement 
De sa foy chaste eternelle relique.

Je ne me puis aysément contenter 
De ceste utile, et modeste maniere 
De voile umbreux pour desirs tourmenter, 
Et rendre a soy la veue prisonniere:
Par ou amour, comme en sa canonniere, 
Espie amans dans son assiette forte. 
En ce mesaise aumoins je me conforte, 
Que le soleil si clerement voyant, 
Pour te congnoistre, et veoir en quelque sorte, 
Va dessus nous, mais en vain, tournoyant.

Qui cuyderoit du mylieu de tant d'anges 
Trop plus parfaictz, que plusieurs des haultz cieulx, 
Amour parfaire aultrepart ses vendanges, 
Voire en hyver, qui jà pernicieux 
Va depeuplant les champs delicieux, 
De sa fureur faisant premier essay. 
Et qu'il soit vray, et comme je le scay: 
Constrainct je suis d'un grand desir extresme 
Venir au lieu, non ou je te laissay, 
Mais, t'y laissant je m'y perdis moymesme.

Non moins ardoir je me sens en l'absence 
Du tout de moy pour elle me privant, 
Que congeler en la doulce presence, 
Qui par ses yeulx me rend mort, et vivant. 
Or si je suis le vulgaire suyvant, 
Pour en guerir, fuyr la me fauldroit. 
Le cerf blessé par l'archier bien adroit 
Plus fuyt la mort, et plus sa fin approche. 
Donc ce remede a mon mal en vauldroit 
Sinon, moy mort, desesperé reproche.

Sa vertu veult estre aymée, et servie, 
Et sainctement, et comme elle merite, 
Se captivant l'ame toute asservie, 
Qui de son corps en fin se desherite: 
Lequel devient pour un si hault merite 
Plus desseché, qu'en terre de lemnos.
Et luy estant jà reduict tout en os, 
N'est d'aultre bien, que d'espoir revestu. 
Je ne suis point pour ressembler minos, 
Pourquoy ainsi, dictymne, me fuis tu?

Quand (ô bien peu) je voy aupres de moy 
Celle, qui est la vertu, et la grace: 
Qui paravant ardois en grand esmoy, 
Je me sens tout reduict en dure glace 
Adonc mes yeulx je dresse a veoir la face, 
Qui m'à causé si subit changement: 
Mais ma clarté s'offusque tellement, 
Que j'ars plus fort en fuyant ses destroitz: 
Comme les montz, lesquelz communement 
Plus du soleil s'approchent, plus sont froidz.

L'aulbe venant pour nous rendre apparent 
Ce, que l'obscur des tenebres nous cele, 
Le feu de nuict en mon corps transparent, 
Rentre en mon coeur couvrant mainte estincelle, 
Et quand vesper sur terre universelle 
Estendre vient son voile tenebreux, 
Ma flamme sort de son creux funebreux, 
Ou est l'abysme a mon cler jour nuisant, 
Et derechef reluit le soir umbreux, 
Accompaignant le vermisseau luisant.

Quand titan a sué le long du jour. 
Courant au sein de sa vielle amoureuse,
Et cynthia vient faire icy sejour 
Pour donner lieu la nuict tenebreuse, 
Mon coeur alors de sa fornaise umbreuse 
Ouvre l'etna de mes flammes ardentes, 
Lesquelles sont en leur cler residentes, 
Et en leur bruyt durent jusques a tant, 
Que celle estainct ses lampes evidentes, 
De qui le nom tu vas representant.

Tousjours n'est pas la mer egée trouble. 
Et tanais n'est point tous temps gelé:
Mais le malheur, qui mon mal me redouble, 
Incessamment avecques luy meslé 
S'encheine ensemble, et ainsi congelé 
Me fait ardoir tant inhumainement, 
Que quand par pleurs je veulx soubdainement 
Remedier a si grand'amertume: 
Voulant ma flamme estaindre aulcunement, 
Plus je l'estains, et plus fort je l'allume.

Toutes les foys, que sa lueur sur terre 
Jecte sur moy un, ou deux de ses raiz, 
En ma pensée esmeult l'obscure guerre 
Par qui me sont sens, et raison soubstraictz. 
Et par son tainct angeliquement fraiz 
Rompt ceste noise a nulle aultre pareille. 
Et quand sa voix penetre en mon oreille, 
Je suis en feu, et fumée noircy, 
Là ou sa main par plus grande merveille 
Me rend en marbre et froid, et endurcy.

Quand l'ennemy poursuyt son adversaire 
Si vivement, qu'il le blesse, ou l'abat: 
Le vaincu lors pour son plus necessaire 
Fuyt çà, et là, et crie, et se debat. 
Mais moy navré par ce traistre combat 
De tes doulx yeulx, quand moins de doubte avois, 
Cele mon mal ainsi, comme tu vois, 
Pour te monstrer a l'oeil evidamment, 
Que tel se taist et de langue, et de voix, 
De qui le coeur se plaint incessament.

En ce faulxbourg celle ardente fornaise 
N'esleve point si hault sa forte alaine, 
Que mes souspirs respandent a leur aise, 
Leur grand'fumée, en l'air qui se pourmeine. 
Et le canon, qui paour, et horreur meine, 
Ne territ point par son bruyt furieux
Si durement les circonvoysins lieux, 
Qui sa ruyne, et sa fureur soustiennent, 
Que mes sanglotz penetrantz jusqu'aux cieulx 
Esmeuvent ceulx, qui en cruaulté regnent.

La passion de soubdaine allegresse 
Va occultant soubz l'espace du front 
Deux sources d'eaux, lesquelles par destresse 
Confusément souvent elle desrompt. 
Mais maintenant le coeur chault, et tresprompt 
Les ouvre au dueil, au dueil qui point ne ment: 
Et qui ne peult guerir par oignement 
De patience en sa parfection, 
Pour non povoir souffrir l'esloingnement 
Du sainct object de mon affection.

Ne du passé la recente memoyre, 
Ne du present la congneue evidence, 
Et du futur, aulcunesfoys notoyre,
Ne peult en moy la sage providence: 
Car sur ma foy la paour fait residence, 
Paour, qu'on ne peult pour vice improperer. 
Car quand mon coeur pour vouloir prosperer 
Sur l'incertain d'ouy, et non se boute, 
Tousjours espere: et le trop esperer 
M'esmeult souvent le vacciller du doubte.

Estant ainsi vefve de sa presence, 
Je l'ay si vive en mon intention, 
Que je la voy toute telle en absence, 
Qu'elle est au lieu de sa detention. 
Par divers acte, et mainte invention 
Je la contemple en pensée rassise. 
Cy elle alloit, là elle estoit assise:
Icy tremblant luy feis mes doleances: 
En ceste part une sienne devise 
Me reverdit mes mortes esperances.

L'esprit vouloit, mais la bouche ne peut 
Prendre congé, et te dire a dieu, dame. 
Lors d'un baiser si tresdoulx se repeut, 
Que jusqu'au bout des levres tyra l'ame. 
L'oeil a plorer si chauldement s'enflamme, 
Qu'il t'esmouvroit a grand'compassion. 
Quand est du coeur, qui seul sans passion 
Avecques toy incessamment demeure, 
Il est bien loing de perturbation, 
Et rid en soy de ce, de quoy l'oeil pleure.

La lune au plein par sa clarté puissante 
Rompt l'espaisseur de l'obscurité trouble, 
Qui de la nuict, et l'horreur herissante, 
Et la paour pasle ensemble nous redouble: 
Les desvoyez alors met hors de trouble, 
Ou l'incertain des tenebres les guide. 
De celle ainsi, qui sur mon coeur preside, 
Le doulx regard a mon mal souverain 
De mes douleurs resoult la nue humide, 
Me conduisant en son joyeux serain.

Nier ne puis, au moins facilement, 
Qu'amour de flamme estrangement diverse 
Nourry ne m'aye, et difficilement,
Veu ceste cy, qui toute en moy converse. 
Car en premier sans point de controverse 
D'un doulx feu lent le coeur m'atyedissoit 
Pour m'allaicter ce pendant qu'il croissoit, 
Hors du spirail, que souvent je luy ouvre. 
Et or craingnant qu'esventé il ne soit, 
Je cele en toy ce, qu'en moy je descouvre.

Asses plus long, qu'un siecle platonique, 
Me fut le moys, que sans toy suis esté: 
Mais quand ton front je revy pacifique, 
Sejour treshault de toute honnesteté, 
Ou l'empire est du conseil arresté 
Mes songes lors je creus estre devins. 
Car en mon corps: mon ame, tu revins, 
Sentant ses mains, mains celestement blanches, 
Avec leurs bras mortellement divins 
L'un coronner mon col, l'aultre mes hanches.

Lors que phebus de thetys se depart, 
Apparoissant dessus nostre orizon, 
Aux patientz apporte une grand'part, 
Si non le tout, d'entiere guerison: 
Et amoindrit, aumoins, la languison,
Et les douleurs, que la nuict leur augmente. 
Tout en ce point ma peine vehemente 
Se diminue au cler de sa presence: 
Et de mes maulx s'appaise la tourmente, 
Que me causoit l'obscur de son absence.

Plongé au stix de la melancolie 
Semblois l'autheur de ce marrissement, 
Que la tristesse autour de mon col lye 
Par l'estonné de l'esbayssement, 
Colere ayant pour son nourrissement, 
Colere aduste, ennemye au joyeux. 
Dont l'amer chault, salé, et larmoyeux, 
Crée au dueil par la perseverance 
Sort hors du coeur, et descent par les yeulx 
Au bas des piedz de ma foible esperance.

Estant tousjours, sans m'oster, appuyé 
Sur le plaisir de ma propre tristesse, 
Je me ruyne au penser ennuyé
Du pensement proscript de ma lyesse. 
Ainsi donné en proye a la destresse, 
De mon hault bien toute beatitude 
Est cheute au fons de ton ingratitude: 
Dont mes espritz recouvrantz sentement, 
Fuyent au joug de la grand servitude 
De desespoir, dieu d'eternel tourment.

Blasme ne peult, ou n'est aulcun deffault, 
Ny la peine estre, ou n'y à coulpe aulcune: 
Dont si justice en nous mesmes deffault, 
C'est par malice ou, par propre rancune. 
Ny l'or prisé, ny la chere pecune, 
Dieu de vilté, et de sagesse horreur, 
Me tire a doubte, et de doubte a terreur. 
Mais en mon coeur à mis dissention 
Consentement, qui met en grand erreur 
Le resolu de mon intention.

Tu mes le cedre encontre le venin 
De ce serpent en moy continuel,
Comme ton oeil cruellement benin 
Me vivifie au feu perpetuel, 
Alors qu'amour par effect mutuel 
T'ouvre la bouche, et en tire a voix plaine 
Celle doulceur celestement humaine, 
Qui m'est souvent peu moins, que rigoureuse, 
Dont spire (ô dieux) trop plus suave alaine, 
Que n'est zephire en l'arabie heureuse.

A son aspect mon oeil reveremment 
S'incline bas, tant le coeur la revere, 
Et l'ayme, et craint trop perseveramment 
En sa rigueur benignement severe. 
Car en l'ardeur si fort il persevere, 
Qu'il se dissoult, et tout en pleurs se fond, 
Pleurs restagnantz en un grand lac profond, 
Dont descent puis ce ruisseau argentin, 
Qui me congele, et ainsi me confond 
Tout transformé en sel agringentin.

Cupido veit son traict d'or rebouché, 
Et tout soubdain le vint au dieu monstrer, 
Qui jà estoit par son pere embouché 
Pour luy vouloir ses fouldres accoustrer. 
Adonc vulcan pour plus noz coeurs oultrer, 
En l'aiguisant par son feu l'à passé, 
Feu de vengeance, et d'ire compassé, 
Sans que jamais aulcune grace oultroye. 
Parquoy amour chatouilloit au passé, 
Et a present ses amantz il fouldroye.

De toy la doulce, et fresche souvenance 
Du premier jour, qu'elle m'entra au coeur 
Avec ta haulte, et humble contenance, 
Et ton regard d'amour mesmes vainqueur, 
Y depeingnit par si vive liqueur 
Ton effigie au vif tant ressemblante, 
Que depuis l'ame estonnée, et tremblante 
De jour l'admire, et la prie sans cesse: 
Et sur la nuict tacite, et sommeillante, 
Quand tout repose, encor moins elle cesse.

Tu es le corps, dame, et je suis ton umbre, 
Qui en ce mien continuel silence 
Me fais mouvoir, non comme hecate l'umbre, 
Par ennuieuse, et grande violence, 
Mais par povoir de ta haulte excellence, 
En me movant au doulx contournement 
De tous tes faictz, et plus soubdainement, 
Que l'on ne veoit l'umbre suyvre le corps, 
Fors que je sens trop inhumainement 
Noz sainctz vouloirs estre ensemble discords.

Ce cler luisant sur la couleur de paille 
T'appelle au but follement pretendu: 
Et de moy, dame, asseurance te baille, 
Si chasque signe est par toy entendu. 
Car le jaulne est mon bien tant attendu 
(souffre qu'ainsi je nomme mes attentes, 
Veu que de moins asses tu me contentes) 
Lequel le blanc si gentement decore: 
Et ce neigeant flocquant parmy ces fentes 
Est pure foy, qui jouyssance honnore.

La blanche aurore a peine finyssoit 
D'orner son chef d'or luisant, et de roses, 
Quand mon esprit, qui du tout perissoit 
Au fons confus de tant diverses choses, 
Revint a moy soubz les custodes closes 
Pour plus me rendre envers mort invincible.
Mais toy, qui as (toy seule) le possible 
De donner heur a ma fatalité, 
Tu me seras la myrrhe incorruptible 
Contre les vers de ma mortalité.

Bien qu'en ce corps mes foibles esperitz 
Ministres soient de l'aure de ma vie, 
Par eulx me sont mes sentementz periz 
Au doulx pourchas de liberté ravie: 
Et de leur queste asses mal poursuyvie 
Ont r'apporté l'esperance affamée 
Avec souspirs, qui, comme fouldre armée 
De feu, et vent, undoyent a grandz flotz. 
Mais de la part en mon coeur entamée 
Descend la pluye estaingnant mes sanglotz.

Pour esmovoir le pur de la pensée, 
Et l'humble aussi de chaste affection, 
Voye tes faictz, ô dame dispensée
A estre loing d'humaine infection: 
Et lors verra en sa parfection 
Ton hault coeur sainct lassus se transporter: 
Et puis cy bas vertus luy apporter 
Et l'ambrosie, et le nectar des cieulx, 
Comme j'en puis tesmoingnage porter 
Par jurement de ces miens propres yeulx.

Je sens en moy la vilté de la crainte 
Movoir l'horreur a mon indignité 
Parqui la voix m'est en la bouche estaincte 
Devant les piedz de ta divinité. 
Mais que ne peult si haulte qualité 
Amoindrissant, voyre celle des dieux? 
Telz deux rubiz, telz saphirs radieux: 
Le demourant consideration, 
Comme subject des delices des cieulx, 
Le tient caché a l'admiration.

L'heureux sejour, que derriere je laisse, 
Me vient toute heure, et tousjours au devant. 
Que dy je vient? mais fuyt, et si ne cesse 
De se monstrer peu a peu s'eslevant. 
Plus pas a pas j'esloingne le levant, 
Pour le ponent de plus près approcher: 
Plus m'est advis de le povoir toucher, 
Ou que soubdain je m'y pourroys bien rendre. 
Mais quand je suis, ou je l'ay peu marcher. 
Haulsant les yeulx, je le voy loing s'estendre.

Plus croit la lune, et ses cornes r'enforce, 
Plus allegeante est le febricitant: 
Plus s'amoindrit diminuant sa force, 
Plus l'affoiblit, son mal luy suscitant. 
Mais toy, tant plus tu me vas excitant 
Ma fiebvre chaulde avant l'heure venue, 
Quand ta presence a moy se diminue, 
Me redoublant l'acces es mille formes. 
Et quand je voy ta face a demy nue, 
De patient en mort tu me transformes.

Me desaymant par la severité 
De mon estrange, et propre jugement, 
Qui me fait veoir, et estre en verité 
Non meritant si doulx soulagement, 
Comme celluy, dont pend l'abregement 
De mes travaulx me bienheurantz ma peine, 
Je m'extermine, et en si grande hayne 
De mes deffaultz j'aspire a la merveille 
D'un si hault bien, que d'une mesme alaine 
A mon labeur le jour, et la nuict veille.

Dessus ce mont, qui la gaule descouvre, 
Ou lon entent les deux soeurs resonner, 
Lors que la nuict a l'esprit sa guerre ouvre, 
Je luy voulois paix, et repos donner, 
Avec le lict cuydant abandonner 
Mes tristes pleurs, mes confuses complainctes. 
Quand le soleil dessus ses roues painctes 
Celle a mes yeulx soubdain representa, 
Qui par douleurs, ny par cruaultez maintes 
De ce coeur sien oncques ne s'absenta.

Quand apollo apres l'aulbe vermeille 
Poulse le bout de ses rayons dorez, 
Semble a mon oeil, qui lors point ne sommeille, 
Veoir les cheveulx, de ce monde adorez,
Qui par leurs noudz de mes mortz decorez 
M'ont a ce joug jusqu'a ma fin conduyct. 
Et quand apres a plaine face il luyt, 
Il m'est advis, que je voy clerement, 
Les yeulx, desquelz la clarté tant me nuyt, 
Qu'elle esblouyt ma veue entierement.

Ou celle estoit au festin, pour laquelle 
Avecques moy le ciel la terre adore, 
La saluant, comme sur toutes belle, 
Je fus noté de ce, que je l'honnore. 
Ce n'est vilté ce n'est sottié encore,
Qui cy m'à faict pecher villainement: 
Mais tout ainsi qu'a son advenement 
Le cler soleil les estoilles efface, 
Quand suis entré j'ay creu soubdainement, 
Qu'elle estoit seule au lustre de sa face.

Ce doulx venin, qui de tes yeulx distille, 
M'amollit plus en ma virilité, 
Que ne feit onc au printemps inutile 
Ce jeune archier guidé d'agilité. 
Donc ce thuscan pour vaine utilité 
Trouve le goust de son laurier amer: 
Car de jeunesse il aprint a l'aymer. 
Et en automne amour, ce dieu volage, 
Quand me voulois de la raison armer, 
à prevalu contre sens, et contre aage.

Elle à le coeur en si hault lieu assis 
Qu'elle tient vil ce, que le monde prise: 
Et d'un sens froit tant constamment rassis 
Estime en soy ce, que chascun mesprise. 
Dont par raison en la vertu comprise 
Ne se tient plus icy bas endormie.
Mais tasche encor, comme intrinseque amye, 
A me vouloir a si hault bien instruire. 
Mesmes voyant l'aigle, notre ennemye, 
Par france aller son propre nid destruire.

Toutes les fois que je voy eslever 
Tes haultz sourcilz, et leurs cornes ployer 
Pour me vouloir mortellement grever, 
Ou tes durs traictz dessus moy employer, 
L'ame craignant si dangereux loyer, 
Se pert en moy, comme toute paoureuse, 
ô si tu es de mon vivre amoureuse, 
De si doulx arcz ne crains la fureur telle. 
Car eulx cuidantz donner mort doloureuse, 
Me donnent vie heureuse, et immortelle.

Non (comme on dit) par feu fatal fut arse
Ceste cité sur le mont de venus: 
Mais la deesse y mit la flambe esparse, 
Pource que maintz par elle estoient venuz 
A leur entente, et ingratz devenuz, 
Dont elle ardit avecques eulx leur ville. 
Envers les siens ne sois donc incivile 
Pour n'irriter et le filz, et la mere. 
Les dieux hayantz ingratitude vile, 
Nous font sentir double vengeance amere.

Les elementz entre eulx sont ennemys, 
Movantz tousjours continuelz discors: 
Et toutesfois se font ensemble amys 
Pour composer l'union de ce corps. 
Mais toy contraire aux naturelz accordz, 
Et a tout bien, que la nature baille,
En ceste mienne immortelle bataille 
Tu te rens doulce, et t'appaises soubdain: 
Et quand la paix a nous unir travaille, 
Tu t'esmeulx toute en guerre, et en desdain.

Je voys, et viens aux ventz de la tempeste 
De ma pensée incessamment troublée: 
Ores a poge, or'a l'orse tempeste,
Ouvertement, et aussi a l'emblée, 
L'un apres l'aultre, en commune assemblée 
De double, espoir, desir, et jalousie, 
Me foudroyantz telz flotz la fantasie 
Abandonnée et d'aydes, et d'appuys. 
Parquoy durant si longue phrenesie, 
Ne povant plus, je fais plus que ne puis.

Pardonnez moy, si ce nom luy donnay 
Sinistrement pour mon mal inventé. 
Cuydant avoir du bien plus que je n'ay, 
J'ay mon proces contre moy intenté. 
Car esperant d'estre un jour contenté, 
Comme la lune aux amantz favorise, 
Je luy escris et surnom, et maistrise, 
Pour estre a elle en ses vertus semblable. 
Mais au rebours elle (ô dieux) les mesprise, 
Pour a mes voeutz se rendre inexorable.

Ce n'est plancus, qui la ville estendit, 
La restaurant au bas de la montaigne: 
Mais de soymesme une part destendit 
Là, ou arar les piedz des deux montz baigne: 
L'aultre saulta de là vers la campaigne, 
Et pour tesmoing aux nopces accouroit. 
Celle pour veoir si la saone couroit, 
S'arresta toute au son de son cours lent: 
Et ceste, ainsi qu'a present, adoroit 
Ce mariage entre eulx tant excellent.

Le laboureur de sueur tout remply 
A son repos sur le soir se retire: 
Le pelerin, son voyage accomply, 
Retourne en paix, et vers sa maison tire. 
Et toy, ô rhosne, en fureur, et grand ire
Tu viens courant des alpes roidement 
Vers celle là, qui t'attend froidement, 
Pour en son sein tant doulx te recevoir. 
Et moy suant a ma fin grandement, 
Ne puis ne paix, ne repos d'elle avoir.

Toute fumée en forme d'une nue 
Depart du feu avec grave maintien: 
Mais tant plus hault s'esleve, et se denue, 
Et plus soubdain se resoult toute en rien. 
Or que seroit a penetrer au bien, 
Qui au parfaict d'elle jamais ne fault? 
Quand seulement pensant plus, qu'il ne fault, 
Et contemplant sa face a mon dommage, 
L'oeil, et le sens peu a peu me deffault, 
Et me pers tout en sa divine image.

Violenté de ma longue misere 
Suis succumbé aux repentins effortz, 
Qu'amour au sort de mes malheurs insere, 
Affoiblissant mes esperitz plus forts. 
Mais les vertus passementantz les bords, 
Non des habitz, mais de ses moeurs divines, 
Me serviront de doulces medecines, 
Qui mon espoir me fortifieront: 
Et lors je croy, que ses graces benignes 
Dedans mon coeur la deifieront.

Mais que me sert sa vertu, et sa grace, 
Et qu'elle soit la plus belle du monde, 
Comprenant plus, que tout le ciel n'embrasse 
En son immense, en sa rondeur profonde? 
Car puis qu'il fault, qu'au besoing je me fonde 
Sur les secours en mes maulx pitoyables, 
Mes passions certes espamoyables 
Vaincues jà de mille repentences, 
Veulent d'effectz remedes favorables, 
Et non unguentz de frivoles sentences.

Quand l'allegresse aux entrailles créée 
De son desir du tout ressuscité,
Doibt appaiser, comme ame recréée, 
Les passions de sa felicité, 
Se deffaict toute en la diversité, 
Et en l'ardeur de son contentement. 
Parquoy voulant tirer le sentement 
Hors du repos de consolation, 
Luy fourragé par l'esbahyssement, 
Umbre me rend de la confusion.

Tant occupez aux conditions d'elle 
Sont mes espritz, qu'ilz y sont transformez: 
Et tellement contrainctz soubz sa cordelle, 
Qu'en leur bonté naifve bien formez, 
De leur doulceur sont ores defformez, 
Et tant dissoulz en sa rigueur supreme, 
Qu'en me hayant de toute hayne extreme, 
Comme me hayt sa gracieuseté, 
Je me suis fait ennemy de moymesme, 
Pour tout complaire a son impiété.

La roue en fin le fer assubtilie, 
Et le rend apte a trancher la durté. 
Adversité qui l'orgueil humilie, 
Au coeur gentil de passion hurté 
Fait mespriser fortune, et malheurté, 
Le reservant a plus seconde chose. 
Mais mon travail sans entremesler pose 
A mon souffrir, m'aiguise par ses artz 
Si vivement, que (si dire je l'ose) 
Tout le jour meurs, et toute la nuict ars.

Tout le jour meurs voyant celle presente, 
Qui m'est de soy meurdryerement benigne. 
Toute nuict j'ars la desirant absente, 
Et si me sens a la revoir indigne, 
Comme ainsi soit que pour ma libytine 
Me fut esleue, et non pour ma plaisance. 
Et mesmement que la molle nuisance 
De cest archier superbement haultain 
Me rend tousjours par mon insuffisance 
D'elle doubteux, et de moy incertain.

Tant plus je veulx d'elle me souvenir, 
Plus a mon mal, maulgré moy, je consens. 
Que j'aurois cher (s'il debvoit advenir) 
Que la douleur m'osta plus tost le sens 
Que la memoire, ou reposer je sens 
Le nom de celle, amour, ou tu regnois 
Lors qu'au besoing tu me circonvenois, 
Tant qu'a la perdre a present je souhaicte.
Car si en rien je ne m'en souvenois, 
Je ne pourrois sentir douleur parfaicte.

Heur me seroit tout aultre grand malheur 
Pour le desastre influant ma disgrace, 
Ou apollo ne peult par sa valeur, 
Ne la fortune opulentement grasse. 
Car sa rigueur incessamment me brasse 
Novelle ardeur de vains desirs remplye. 
Parquoy jamais je ne voy accomplye 
La voulenté, qui tant me bat le poulx, 
Que la douleur, qui en mon front se plye, 
Tressue au bien trop amerement doulx.

Haultain vouloir en si basse pensée, 
Haulte pensée en un si bas vouloir 
Ma voulenté ont en ce dispensée, 
Qu'elle ne peult, et si se deubt douloir. 
Pource souvent mettant a nonchaloir 
Espoir, ennuy, attente, et fascherie, 
Veult que le coeur, bien qu'il soit fasché, rie 
Au goust du miel àtousà mes incitementz: 
Et que le mal par la peine cherie 
Soit trouvé succre au fiel de mes tourmentz.

En moy saisons, et aages finissantz 
De jour en jour descouvrent leurs fallace. 
Tournant les jours, et moys, et ans glissantz, 
Rides arantz defformeront ta face. 
Mais ta vertu, qui par temps ne s'esface, 
Comme la bise en allant acquiert force, 
Incessamment de plus en plus s'esforce 
A illustrer tes yeulx par mort terniz. 
Parquoy, vivant soubz verdoyante escorce, 
S'esgallera aux siecles infiniz.

Quant mort aura, apres long endurer, 
De ma triste ame estendu le corps vuyde, 
Je ne veulx point pour en siecles durer, 
Un mausolée ou une piramide. 
Mais bien me soit, dame, pour tumbe humide 
(si digne en suis) ton sein delicieux.
Car si vivant sur terre, et soubz les cieulx, 
Tu m'as tousjours esté guerre implacable, 
Apres la mort en ce lieu precieux 
Tu me seras, du moins, paix amyable.

Appercevant cest ange en forme humaine, 
Qui aux plus fortz ravit le dur courage 
Pour le porter au gracieux domaine 
Du paradis terrestre en son visage, 
Ses beaulx yeulx clers par leur privé usage 
Me dorent tout de leurs rayz espanduz. 
Et quand les miens j'ay vers les siens tenduz, 
Je me recrée au mal, ou je m'ennuye, 
Comme bourgeons au soleil estenduz, 
Qui se refont aux gouttes de la pluye.

D'elle puis dire, et ce sans rien mentir, 
Qu'ell'à en soy je ne scay quoy de beau, 
Qui remplit l'oeil, et qui se fait sentir 
Au fond du coeur par un desir noveau, 
Troublant a tous le sens, et le cerveau, 
Voire et qui l'ordre a la raison efface. 
Et tant plus plaict, que si attrayant face 
Pour esmouvoir ce grand censeur romain, 
Nuyre ne peult a chose qu'elle face, 
Seure vivant de tout oultrage humain.

Au doulx rouer de ses chastes regardz 
Toute doulceur penetramment se fiche 
Jusqu'au secret, ou mes sentementz ars 
Le plus du temps laissent ma vie en friche, 
Ou du plaisir sur tout aultre bien riche 
Elle m'allege interieurement: 
Et en ce mien heureux meilleurement 
Je m'en voys tout en esprit esperdu. 
Dont, maulgré moy, trop vouluntairement 
Je me meurs pris es rhetz, que j'ay tendu.

Mont costoyant le fleuve, et la cité, 
Perdant ma veue en longue prospective, 
Combien m'as tu, mais combien incité 
A vivre en toy vie contemplative? 
Ou toutesfoys mon coeur par oeuvre active 
Avec les yeulx leve au ciel la pensée 
Hors de soucy d'ire, et dueil dispensée 
Pour admirer la paix, qui me tesmoingne 
Celle vertu lassus recompensée, 
Qui du vulgaire, aumoins ce peu, m'esloingne.

Honneste ardeur en un tressainct desir, 
Desir honneste en une saincte ardeur 
En chaste esbat, et pudique plaisir 
M'ont plus donné et de fortune, et d'heur, 
Que l'esperance avec faincte grandeur 
Ne m'à ravy de liesse assouvie. 
Car desirant par ceste ardente envie 
De meriter d'estre au seul bien compris, 
Raison au faict me rend souffle a la vie, 
Vertu au sens, et vigueur aux espritz.

Plaisant repos du sejour solitaire 
De cures vuyde, et de soucy delivre, 
Ou l'air paisible est feal secretaire 
Des haultz pensers, que sa doulceur me livre 
Pour mieulx jouir de ce bienheureux vivre, 
Dont les dieux seulz ont la fruition. 
Ce lieu sans paour, et sans sedition 
S'escarte a soy, et son bien inventif. 
Aussi j'y vis loing de l'ambition, 
Et du sot peuple au vil gaing intentif.

Quand je te vy, miroir de ma pensée, 
D'aupres de moy en un rien departie, 
Soubdain craingnant de t'avoir offensée, 
Devins plus froid, que neige de scythie. 
Si ainsi est, soit ma joye avortie 
Avec ma flamme au paravant si forte: 
Et plus ma foy ne soit en quelque sorte 
Sur l'emeril de fermeté fourbie, 
Voyant plus tost, que l'esperance morte, 
Flourir en moy les desertz de libye.

Et l'influence, et l'aspect de tes yeulx 
Durent tousjours sans revolution
Plus fixément, que les poles des cieulx. 
Car eulx tendantz a dissolution 
Ne veulent veoir que ma confusion, 
Affin qu'en moy mon bien tu n'accomplisses, 
Mais que par mort, malheur, et leurs complisses 
Je suyve en fin a mon extreme mal 
Ce roy d'escosse avec ces troys eclipses 
Spirantz encor cest an embolismal.

Fleuve rongeant pour t'attiltrer le nom 
De la roideur en ton cours dangereuse, 
Mainte riviere augmentant ton renom, 
Te fait courir mainte rive amoureuse, 
Baingnant les piedz de celle terre heureuse 
Ou ce thuscan apollo sa jeunesse 
Si bien forma, qu'a jamais sa vieillesse 
Verdoyera a toute eternité: 
Et ou amour ma premiere liesse 
à desrobée a immortalité.

Soubz le carré d'un noir tailloir couvrant 
Son chapiteau par les mains de nature, 
Et non de l'art grossierement ouvrant, 
Parfaicte fut si haulte architecture, 
Ou entaillant toute lineature, 
Y fueilla d'or a corroyes heliques. 
Avec doulx traictz vivement angeliques, 
Plombez sur base assise, et bien suyvie
Dessus son plinte a creux, et rondz obliques 
Pour l'eriger colomne de ma vie.

Hault est l'effect de la voulenté libre, 
Et plus haultain le vouloir de franchise, 
Tirantz tous deux d'une mesme equalibre, 
D'une portée a leur si haulte emprise: 
Ou la pensée avec le sens comprise 
Leur sert de guide, et la raison de scorte, 
Pour expugner la place d'amour forte: 
Sachant tresbien, que quand desir s'esbat, 
Affection s'escarmouche de sorte, 
Que contre vueil, sens, et raison combat.

Peu s'en falloit, encores peu s'en fault, 
Que la raison asses mollement tendre 
Ne prenne, apres long spasme, grand deffault, 
Tant foible veult contre le sens contendre. 
Lequel voulant ses grandz forces estendre 
(aydé d'amour) la vainct tout oultrément. 
Ne pouvant donc le convaincre aultrement, 
Je luy complais un peu, puis l'adoulcis 
De propos sainctz. mais quoy? plus tendrement 
Je l'amollis, et plus je l'endurcis.

Voulant je veulx, que mon si hault vouloir 
De son bas vol s'estende a la vollée,
Ou ce mien vueil ne peult en rien valoir, 
Ne la pensée, ainsi comme avolée, 
Craingnant qu'en fin fortune l'esvolée 
Avec amour pareillement volage 
Vueillent voler le sens, et le fol aage, 
Qui s'envolantz avec ma destinée, 
Ne soubstrairont l'espoir, qui me soulage 
Ma volenté sainctement obstinée.

Touché au vif et de ma conscience, 
Et du remord de mon petit merite, 
Je ne sçay art, et moins propre science, 
Pour me garder, qu'en moy je ne m'irrite, 
Tant ceste aigreur estrangement despite 
En vains souhaitz me rend si variable. 
Fust elle, aumoins, par vertu pitoyable 
Mon dictamnum, comme aux cerfz artemide, 
Tirant le traict de ma playe incurable, 
Qui fait mon mal ardemment estre humide.

Respect du lieu, soulacieux esbat. 
A toute vie austerement humaine,
Nourrit en moy l'intrinseque debat, 
Qui de douleur a joye me pourmaine: 
Y frequentantz, comme en propre domeine, 
Le coeur sans reigle, et le corps par compas. 
Car soit devant, ou apres le repas, 
Tousjours le long de ses rives prochaines 
Lieux escartez, lentement pas a pas 
Vois mesurant et les champs, et mes peines.

De corps tresbelle et d'ame bellissime, 
Comme plaisir, et gloire a l'univers, 
Et en vertu rarement rarissime 
Engendre en moy mille souciz divers: 
Mesmes son oeil pudiquement pervers 
Me penetrant le vif du sentement, 
Me ravit tout en tel contentement, 
Que du desir est ma joye remplie, 
La voyant l'oeil, aussi l'entendement, 
Parfaicte au corps, et en l'ame accomplie.

Bien que je sache amour, et jalousie, 
Comme fumée et feu, esclair, et fouldre, 
Me tempestantz tousjours la fantasie
En une fin sans jamais se resouldre: 
Je ne me puis (pourtant) d'erreur absouldre, 
Cherchant tousjours par ce monstre terrible 
De veoir en moy quelque deffault horrible 
Trop plus asses, qu'en mon rival, regner: 
Comme lon scait, qu'avecques l'impossible 
J'accuse aultruy pour tout me condamner.

Finablement prodigue d'esperance, 
Dont estre avare est tresgrande vertu, 
De fermeté, et de perseverance 
Me suis quasi de tous poinctz devestu, 
Estimant moins tout espoir, qu'un festu, 
Fors seulement pour l'amant esprouver: 
Non que je vueille, en effect, reprouver 
Ce bien, voyant que ne le puis acquerre: 
Mais seurement celluy ne peult trouver 
En aultruy paix, qui a soy donne guerre.

Force me fut (si force se doibt dire 
De se laisser a ses desirs en proye) 
De m'enflamber de ce dueil meslé d'ire, 
Qu'amour au coeur passionné ottroye, 
Quand je me vy (non point que je le croye,
Et si le cuyde) estre d'elle banny. 
Est ce qu'ailleurs elle pretend? nenny: 
Mais pour errer, comme maladvisé. 
Aussi comment serois je a elle uny, 
Qui suis en moy oultrément divisé?

Quoy que ce soit, amour, ou jalousie 
Si tenamment en ma pensée encrée: 
Je crains tousjours par ceste phrenesie, 
Qu'en effect d'elle a aultruy trop n'agrée 
Chose par temps, et debvoir consacrée 
A mon merite en palme de ma gloire. 
Car tout ce mal si celément notoire 
Par l'aveuglée, et doubteuse asseurance, 
A mon besoing se faît de paour victoire 
Avecques mort de ma foible esperance.

Ja soit ce encor, que l'importunité 
Par le privé de frequentation 
Puisse polir toute rusticité 
Tant ennemye a reputation: 
Et qu'en son coeur face habitation 
A la vertu gentilesse adonnée, 
Estant en moeurs mieulx conditionée, 
Que nul, qui soit quelque part, qu'elle voyse: 
Elle est (pourtant) en amours si mal née, 
Que plus y hante, et moins s'y apprivoyse.

Quoy qu'a malheur je vueille attribuer 
Coulpe, ou deffault, qui a mon vueil conteste,
Si me fault il du coeur contribuer 
A mon dommage asses, et trop moleste, 
Pour parvenir au bien plus, que celeste, 
Comme je croy, que me sera cestuy. 
Car patience est le propice estuy, 
Ou se conserve et foy, et asseurance. 
Et vrayement n'est point aymant celluy, 
Qui du desir vit hors de l'esperance.

Respect de toy me rendant tout indigne, 
Pour reverer l'admirable prestance 
De ta nature humainement benigne, 
Me fait fuyr ta privée accoinctance 
Par craincte plus, que non point pour doubtance 
De tes doulx arcz, me povant garder d'eulx. 
Mais tout coeur hault, dont du mien je me deulx, 
En ce combat d'amoureux desplaisir 
Vit un long temps suspendu entre deux, 
L'espoir vainquant a la fin le desir.

Sans aultre bien, qui fut au mal commode, 
Avec le sens l'humain entendement 
Ont gouverné mes plaisirs a leur mode, 
Loing toutesfoys de tout contentement, 
Qui suffisoit: sans que recentement 
Je sente, amour, tes mordentes espinces, 
Dont de rechef encores tu me pinces, 
Mesmes cest an, que le froid alleman 
(ô chrestienté!) chassé de ses provinces, 
Se voit au joug de ce grand ottoman.

Je m'en esloingne, et souvent m'en absente, 
Non que je soys en si sainct lieu suspect:
Mais pour autant, que la raison presente 
S'esblouissant a son plaisant aspect 
Ne peult avoir tant soit peu, de respect 
A modestie, et moins d'elle jouir. 
Car mon parler, toucher, veoir, et ouir 
Sont imparfaictz, comme d'homme qui songe, 
Et pleure alors, qu'il se deust resjouir 
D'une si vaine, et plaisante mensonge.

Ainsi absent la memoyre posée, 
Et plus tranquille, et apte a concevoir, 
Par la raison estant interposée, 
Comme clarté a l'object, qu'on veult veoir: 
Rumine en soy, et sans se decevoir 
Gouste trop mieulx sa vertu, et sa grace, 
Que ne faisoient presentez a sa face 
Les sentementz de leur joye enyvrez, 
Qui maintenant par plus grand'efficace 
Sentent leur bien de leur mal delivrez.

Or si le sens, voye de la raison, 
Me fait jouir de tous plaisirs aultant, 
Que ses vertus, et sans comparaison 
De sa beaulté toute aultre surmontant, 
Ne sens je en nous parfaire, en augmentant 
L'hermaphrodite, efficace amoureuse? 
O que doulceur a l'amant rigoureuse 
Me deust ce jour plainement asseurer 
La creature estre en soy bienheureuse, 
Qui peult aultruy, tant soit peu, bienheurer.

Incessamment travaillant en moy celle, 
Qui a aymer enseigne, et reverer, 
Et qui tousjours par sa doulce estincelle 
Me fera craindre, ensemble et esperer, 
En moy se voit la joye prosperer 
Dessus la doubte a ce coup sommeilleuse. 
Car sa vertu par voye perilleuse 
Me penetrant l'ame jusqu'au mylieu, 
Me fait sentir celle herbe merveilleuse, 
Qui de glaucus jà me transforme en dieu.

Estre me deust si grand'longueur de temps 
Experiment, advis, et sapience, 
Pour parvenir au bien, que je pretens, 
Ou aspirer ne m'estoit pas science. 
Et toutesfoys par longue patience 
En mon travail tant longuement comprise, 
Je la tenoys desjà pour moy surprise, 
Et toute mienne (ô frivole esperance) 
Mais tout ainsi que l'aigle noir tient prise, 
Et jà mespart a ses aiglons la france.

Que je me fasche en si vain exercice, 
Comme le mien, certainement àleà fais: 
Veu mesmement que d'un si long service 
Ne voy encor sortir aulcuns effectz. 
Et si je quitte et le joug, et le faix, 
J'eschappe a doubte, espoir, ardeur, attente, 
Pour cheoir es mains de la douleur lattente, 
Et du regrect, qu'un aultre aye le prys 
De mon labeur. dont en voye patente 
Saulver me cuyde, et plus fort je suis pris.

Bien que raison soit nourrice de l'ame, 
Alimenté est le sens du doulx songe
De vain plaisir, qui en tous lieux m'entame, 
Me penetrant, comme l'eau en l'esponge. 
Dedans lequel il m'abysme, et me plonge 
Me suffocquant toute vigueur intime. 
Dont pour excuse, et cause legitime 
Je ne me doibs grandement esbahir, 
Si ma tressaincte, et sage dyotime 
Tousjours m'enseigne a aymer, et hair.

Resplendissantz les doulx rayz de ta grace, 
Et esclairantz sur moy, mais sans effroy, 
De mon coeur froid me rompirent la glace 
Indissolvable alors, comme je croy, 
Par un espoir d'un gratieux ottroy, 
Que je m'attens de ta grace piteuse. 
Mon ame ainsi de sa paix convoyteuse 
Au doulx sejour, que tu luy peulx bailler, 
Se reposant sur ta doulceur honteuse 
Ne se veult plus en aultre travailler.

Doncques apres mille travaulx, et mille, 
Rire, plorer, et ardoir, et geler: 
Apres desir, et espoir inutile, 
Estre content, et puis se quereller, 
Pleurs, plainctz, sanglotz, souspirs entremesler, 
Je n'auray eu, que mort, et vitupere! 
Qui d'amour fut par sa voulenté pere 
A plus grand bien, et non a fin sinistre, 
M'à reservé voulant qu'a tous appere 
Que j'ay esté de son vouloir ministre.

Pourroit donc bien (non que je le demande) 
Un dieu causer ce vivre tant amer? 
Tant de travaulx en une erreur si grande, 
Ou nous vivons librement pour aymer? 
ô ce seroit grandement blasphemer 
Contre les dieux, pur intellect des cieulx. 
Amour si sainct, et non point vicieux, 
Du temps nous poulse a eternité telle,
Que de la terre au ciel delicieux 
Nous oste a mort pour la vie immortelle.

Combien qu'a nous soit cause le soleil 
Que toute chose est tresclerement veue: 
Ce neantmoins pour trop arrester l'oeil 
En sa splendeur lon pert soubdain la veue. 
Mon ame ainsi de son object pourveue 
De tous mes sens me rend abandonné, 
Comme si lors en moy tout estonné 
Semeles fust en presence ravie 
De son amant de fouldre environné, 
Qui luy ostast par ses esclairs la vie.

Nature au ciel, non peripatetique,
Mais trop plus digne a si doulce folie, 
Crea amour sainctement phrenetique, 
Pour me remplir d'une melencolie 
Si plaisamment, que ceste qui me lye 
A la vertu me pouvant consommer, 
Pour dignement par raison renommer 
Le bien, du bien qui sans comparaison 
La monstre seule, ou je puisse estimer 
Nature, amour, et vertu, et raison.

Ainsi qu'amour en la face au plus beau, 
Propice object a noz yeulx agreable, 
Hault colloqua le reluysant flambeau 
Qui nous esclaire a tout bien desirable, 
Affin qu'a tous son feu soit admirable, 
Sans a l'honneur faire aulcun prejudice. 
Ainsi veult il par plus louable indice,
Que mon orphée haultement anobly, 
Maulgré la mort, tire son euridice 
Hors des enfers de l'eternel obly.

Rien, ou bien peu, faudroit pour me dissoudre 
D'avec son vif ce caducque mortel: 
A quoy l'esprit se veult tresbien resouldre, 
Jà prevoyant son corps par la mort tel, 
Qu'avecques luy se fera immortel, 
Et qu'il ne peult que pour un temps perir. 
Doncques, pour paix a ma guerre acquerir, 
Craindray renaistre a vie plus commode? 
Quand sur la nuict le jour vient a mourir, 
Le soir d'icy est aulbe a l'antipode.

Si tu t'enquiers pourquoy sur mon tombeau 
Lon auroit mys deux elementz contraires, 
Comme tu voys estre le feu, et l'eau 
Entre elementz les deux plus adversaires: 
Je t'advertis, qu'ilz sont tresnecessaires 
Pour te monstrer par signes evidentz, 
Que si en moy ont esté residentz 
Larmes et feu, bataille asprement rude: 
Qu'apres ma mort encores cy dedens 
Je pleure, et ars pour ton ingratitude.

Vouloir tousjours, ou le povoir est moindre, 
Que la fortune, et tousjours persister 
Sans au debvoir de la raison se joindre, 
Contre lequel on ne peult resister, 
Seroit ce pas au danger assister, 
Et fabriquer sa declination? 
Seroit ce pas, sans expectation 
D'aulcun acquest, mettre honneur a mercy, 
Ou bien jouer sa reputation 
Pour beaucoup moins, qu'a charles landrecy?

Flamme si saincte en son cler durera, 
Tousjours luysante en publicque apparence, 
Tant que ce monde en soy demeurera, 
Et qu'on aura amour en reverence. 
Aussi je voy bien peu de difference 
Entre l'ardeur, qui noz coeurs poursuyvra, 
Et la vertu, qui vive nous suyvra 
Oultre le ciel amplement long, et large. 
Nostre genevre ainsi doncques vivra 
Non offensé d'aulcun mortel letharge. 